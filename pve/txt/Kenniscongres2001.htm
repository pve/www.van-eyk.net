<html>

<head>
<meta http-equiv="Content-Type"
content="text/html; charset=iso-8859-1">
<meta name="GENERATOR" content="Microsoft FrontPage Express 2.0">
<title>Verslag ICT Kennis Congres</title>
</head>

<body>

<h1>Kennis congres 2001</h1>

<h2>verslag door Peter van Eijk</h2>

<address>
    11 sept 2001 
</address>

<blockquote>
    <p>Dat het eerste ICT kenniscongres (<a
    href="http://www.ict-kenniscongres.nl">http://www.ict-kenniscongres.nl/</a>)
    van afgelopen week een interessante bijeenkomst zou worden
    was al duidelijk uit het programma. Een zware verzameling van
    mensen die zich wetenschappelijk, bestuurlijk dan wel
    zakelijk met moderne ICT bezig houden was bijeengekomen om
    thema's rond ambient intelligence en de innovatie daarin te
    presenteren aan een 1500 deelnemers. Zo waren er niet alleen
    twee ministers aangekondigd, ze kwamen ook nog daadwerkelijk
    opdagen. De thema's waren Ubiquitous Communication Networks,
    User Centered Computing, E-working, Content Management,
    Adequate Software en FromKnowledge to Market. Deze themas
    vormen ook in grote lijnen de voorgestelde speerpunten in het
    nieuwe wetenschappelijke informatica beleid.</p>
    <p>Deze themas hangen samen met de volgende doorbraak in ICT
    die we, na het verbinden van alle PCs via Internet, zien
    verschijnen met begrippen als &quot;ambient
    intelligence&quot;, &quot;pervasive computing&quot; e.d.
    Multimmedia en Internet op je mobiel is pas het begin. Het
    gaat over je foto camera die direct met je TV communiceert,
    monitoring en control (feed the fish), software downloads
    naar de broodrooster, e-business, het analyseren van het
    gedrag van groepen mensen en daar adaptief op reageren, je
    thermostaat die opvraagt wat de weersverwachting is, etc.</p>
    <p>De bijeenkomst was niet alleen inhoudelijk interessant. De
    programma commissie had ook de vorm ingezet als middel om
    deze boodschap over te dragen en de ICTer uit zijn nauwe
    denkkoker van VT100 terminals, Webbrowsers en UMTS te
    krijgen. In ieder geval was het voor mij de eerste keer dat
    ik een congresinleider zag die zijn boodschap op rijm had
    gezet en deze te berde bracht, daarbij ondersteund door een
    in stemmige jurken gekleed viooltrio dat Radio 10 Gold muziek
    vertolkte (Copacabana) en een zangeres die met hem het duet
    aanging. Ook had ik nog niet eerder het Byzantijnse generaals
    probleem (een communicatietheoretisch voorbeeld) uitgebeeld
    gezien door vijf in strak zwart leder gestoken acrobaten
    (m/v). De uitsmijter illustreerde mijn eigen stelling dat de
    maximale bandbreedte die een mens kwa perceptie aangaat
    gevonden wordt in een pretpark. Wanneer was de laatste keer
    dat jij een congres beeindigde door in een zaal met 1000
    mensen met behulp van lichtgevende kleurstaafjes een tweetal
    science fiction luchtvaartuigen te laten duelleren?</p>
    <p>Volgens de ontwerpers van consumentenproducten die daar
    onderzoek naar hebben gedaan, verwachten mensen van moderne
    ICT dat die appeleert aan een aantal eenvoudige basis
    behoeften: &quot;stay in touch&quot; en &quot;stay in
    control&quot;. Blijf in contact met vrienden en familie.
    Technology moet kwaliteitstijd creeren, en een verrijking van
    de &quot;life experience&quot; leveren. ICT die daar een
    bijdrage aan levert maakt een kans op succes. En essentieel
    is dan blijkbaar dat zij de interactie ondersteunt.</p>
    <p>Een ontwerper van Philips legde uit dat het al moeilijk is
    om een stoel te ontwerpen. Een goede interactieve stoel met
    zinvolle ambient intelligence is dan schier onmogelijk. Hij
    had nagedacht over dat ontwerpproces, en hanteerde daarbij
    een model met oplopende niveau's van interactie met de
    potentiele gebruiker. Op het laagste niveau praat men over
    doelgroepen als &quot;man, 21-35 jaar, heeft laatste
    audio/video snufjes&quot;, of neemt men zichzelf als
    voorbeeld. Een stap hoger is het gebruik van focus groepen.
    Uiteindelijk wordt het co-creation, waar gebruiker en
    ontwerper een dialoog aangaan over de ontwikkeling van het
    product. Dat kan zelfs letterlijk zo zijn, men heeft onder
    meer chatsites voor bepaalde producten. Wat ik zelf dan
    altijd een kenmerk van een geslaagd product vind is dat het
    wordt gebruikt voor zaken waarvoor het niet is ontworpen. Zo
    bleek een geavanceerde afstandsbediening ook als
    telefoonlijst in gebruik. Na de koop kan zich dus een proces
    van service ontwikkeling afspelen, gestuurd door de
    gebruiker. Dat wijst overigens op een terugkerend thema: we
    groeien door in de diensten economie. Voor een succesvol ICT
    product zijn dus, naast adequate technologie, zaken als
    knowledge management, user interfaces en sociologie van
    essentieel belang.</p>
    <p>Sol (Ericsson) gaf wat getallen over de omvang van
    pervasive computing. De voorspellingen zijn dat in 2005 er
    400M mobiele Internet gebruikers zijn. Dat levert overigens
    een aanwas van 500.000 nieuwe gebruikers per dag. Als de
    trends worden doorgetrokken zijn er in 2020 circa 200 devices
    per gebruiker, leidend tot een totaal van 400 Miljard
    apparaten die allemaal aan het Internet (kunnen) hangen. Denk
    aan (mobiele) telefoons, PDA's, radio en TV, en de hierboven
    genoemde embedded devices. Essentieel is dat je IP op elk
    apparaat hebt, always-on, dat is belangrijker dan hogere
    snelheden. Always-on heeft een zeer belangrijke invloed op de
    transactie en switching kosten in dienstverlening, en gaat
    daarom leiden tot stevige herstructurering in diverse
    waardeketens, na degene die al door het Internet is ingezet.</p>
    <p>Overigens zou de schaarste aan IP adressen tot een nieuwe
    handelsoorlog kunnen leiden. De VS hebben het merendeel van
    de huidige ruimte, Europa ongeveer een tiende daarvan, en
    China heeft in totaal ongeveer 130.000 IP adressen. Het is
    duidelijk dat de VS minder belang hebben bij IPv6 dan de rest
    van de wereld.</p>
    <p>Communicatie kosten zijn een factor 1000 gedaald de
    afgelopen 10 jaar. Toch is het budget van een consument voor
    telecom nog steeds &quot;a dollar a day&quot;, gemiddeld
    gesproken. Wat nu als deze kost nog eens een factor duizend
    daalt? Voor de telco's wacht het lot van de hardwaremakers:
    grote volumes, en flinterdunne marges. Ook hier is de sleutel
    weer de overgang naar de (electronische) diensten economie en
    de erop volgende &quot;experience&quot; economie, en een
    goede user interface is niet alleen een omweg naar de
    experience, maar maakt de experience. Het begrip goede
    experience is dan te concretiseren als een interactie die
    appeleert aan belangrijke waarden. Denk daarbij weer aan
    &quot;stay in touch, stay in control&quot;.</p>
    <p>Hoe zit het nu met de investeringen? Een onderwijskunde
    professor uit Twente hield een enigzins warrig verhaal over
    return on investment van ICT investeringen, met name in
    onderwijs. Zijn conclusie uit de theorie en cases die hij had
    bestudeerd was dat er nauwelijks een objectieve uitspraak
    over te maken was. Ook in de onderwijs cases waren de cijfers
    creatief te interpreteren zodat naar believen een positieve
    of negatieve ROI zichtbaar wordt. Hij zag een oplossing in
    een aanpak waarbij van de belangrijke actoren (stakeholders)
    in kaart wordt gebracht hoe de investering hen raakte in
    monetaire, kwalitatieve en efficientie zin. (Wrang genoeg
    ontdekte hij bij veel onderwijs ICT voorbeelden dat met name
    de docenten er op achteruit gingen.) Zijn aanpak leek sterk
    op onderzoeksmethoden die ik bedrijfskundigen heb zien
    gebruiken, en op change management patronen. Hoe dit uitpakt
    in ketens van organisaties vergt wat nadere uitwerking.</p>
    <p>Een aantal praatjes ging over quality of service, waarbij
    je verschillende soorten gebruikers bijvoorbeeld
    verschillende garanties kan geven over snelheid van surfen.
    De quality of service van deze praatjes was wisselend. In het
    algemeen zijn de slechtere praatjes degene die beginnen met
    &quot;Het probleem is dat het Internet een best-effort
    delivery mechanisme heeft.&quot; De spreker komt deze
    denkfout in het algemeen niet te boven (&quot;Wat kun je nog
    meer doen dan best-effort?&quot;). De betere inzichten waren
    toch wel dat quality of service primair een business tool is,
    en dat het beheersen ervan verschillende niveaus en
    tijdschalen kent, waarop verschillende beheersinstrumenten
    kunnen worden ingezet. De niveaus zijn bijvoorbeeld het
    pakket niveau, het niveau van connectie opbouw (call
    admission), het niveau van het accepteren van nieuwe
    gebruikers, en het netwerk herontwerp niveau. Op elk van deze
    niveaus kan en wil je service level afspraken maken. Ook dit
    is weer diensteneconomie en aandacht voor de kwaliteit van de
    experience.</p>
    <p>Uiteraard was er aandacht voor In-home networking. KPN
    doet een proef met een zogeheten &quot;residential
    gateway&quot; die computers, webpads en TVs met elkaar
    verbindt. In hun projectie heeft in 2005 20% van de NL
    huishoudens (ca 40% van de Internet gebruikers) een
    thuisnetwerk. In hun ervaring leidt het wegnemen van elke
    belemmering voor het gebruik van Internet (bijvoorbeeld door
    van dialup naar always-on te gaan, en de webbrowser naar de
    sofa te brengen) tot een gebruik van 30 uur per week, zelfs
    voor nieuwe gebruikers. April 2002 wil men een (high-end)
    product hieromheen op de markt brengen. Daarbij is ook iets
    als een Personal Video Recorder inbegrepen: de hard disk van
    de &quot;residential gateway&quot; kan dan 30 uur TV
    bevatten.</p>
    <p>Verschillende sessies waren geweid aan Knowledge
    management, Communities of Practice en dergelijke. Een grote
    lijn is daaruit nog moeilijk te destilleren. Het veld kent
    grote successen en dramatische mislukkingen. Aan de ICT kant
    is eigenlijk maar beperkte functionaliteit essentieel,
    terwijl meer nadruk ligt op het garanderen van persoonlijk
    belang voor de deelnemers, gedeelde kennis, en waarde voor de
    organisatie. De eerder genoemde stakeholder analyse lijkt
    hier van eminent belang.</p>
    <p>Wat mij bij de demo's opviel was eigenlijk een voorbeeld
    van iets wat al jaren lang notoir niet succesvol is zonder
    dat we goed begrijpen waarom: &quot;Actuele
    reisinformatie&quot;. Hoe krijgen we, als we onderweg zijn
    per auto of OV, accurate informatievoorziening over wat ons
    te wachten staat en wat onze opties zijn? Al vanaf ik in 1993
    bij het CVI met de reisplanner mensen hiervoor concepten heb
    uitgewerkt ben ik op diverse manieren in aanraking geweest
    met inititieven op dit gebied. Alle technische componenten
    hiervoor zijn min of meer aanwezig, veel initiatieven zijn
    opgestart, en toch komt de dienstverlening hieromtrent niet
    in de buurt van wat de reiziger werkelijk wil.</p>
    <p>Men kan zich natuurlijk afvragen wat de relevantie is van
    ontwikkelingen die zich vooral op een consumenten markt
    lijken af te spelen. We hebben echter met de PC, Internet en
    wellicht mobiele telefonie, wel meer doorbraken gezien die
    vanuit de consumentenmarkt werden gedreven. Verder gaan
    werknemers van de ICT op hun werk eisen dat deze kwa
    gebruikersvriendelijkheid op zijn minst in de buurt komt van
    hetgeen zij tegen retail prijzen zelf aan kunnen schaffen, en
    wie durft te ontkennen dat goede ICT op het werk een grote
    bijdrage kan leveren aan een gevoel van &quot;in
    control&quot; zijn, terwijl slechte ICT als zand in de
    machine kan werken? Ook een ERP pakket kan een goede
    &quot;user experience&quot; opleveren.</p>
    <p>Op deze dagen terugkijkend realiseerde ik me dat dit voor
    mij een van de meest uitgebreide en geintegreerde
    benaderingen van waar ik mee bezig ben is geweest die ik de
    afgelopen jaren heb meegemaakt. De verwondering en energie
    die er heerste deden me bij tijd en wijle terugdenken aan
    mijn studietijd toen informatica als zelfstandige opleiding
    net begon op te komen in Nederland. Van de jaren er tussen
    staat me vooral een veelheid aan verkokerde, op zichzelf
    staande en dogmatische benaderingen bij, en een enorme kloof
    tussen wetenschap en toepassing. Misschien heeft het Internet
    dat allemaal veranderd, maar misschien heb ik zelf ook wel
    een verandering doorgemaakt.</p>
    <p>Aan het eind van de dag blijft de fascinatie. Die van mij
    is blijkbaar met (computer mediated) communications en wat
    het voor mensen doet, al heb ik meer expertise in de ervoor
    benodigde technologie en hoe daar mee om te gaan, dan in de
    toepassingen zelf. Voor de komende maanden is daarmee voor
    mij de vraag hoe ik in mijn werk mij nog meer kan aansluiten
    bij deze thema's. </p>
</blockquote>

<p>Peter van Eijk, September 2001.</p>
</body>
</html>
