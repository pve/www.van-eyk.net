<html>

<head>
<meta http-equiv="Content-Type"
content="text/html; charset=iso-8859-1">
<meta name="GENERATOR" content="Microsoft FrontPage Express 2.0">
<title>Elektronisch zakendoen vereist goede architectuur</title>
</head>

<body>

<p><font size="2" face="Arial">1999 week 4</font></p>

<p><font size="6" face="Arial">Elektronisch zakendoen vereist
goede architectuur</font></p>

<p><font size="2" face="Arial">E-commerce is niet alleen het
invullen van een bestelformulier. Het gaat om meer.
Bedrijfsprocessen worden gekoppeld. Klanten wensen een
geïntegreerde dienstverlening. Voor die samenwerking en
interactie, zeggen Peter van Eijk en Wout Hofman, is een
architectuur onontbeerlijk. Dit is de derde aflevering van een
serie over elektronisch zakendoen. De vorige artikelen verschenen
15 en 22 januari.</font></p>

<p><font size="2" face="Arial">Electronic commerce (EC) is
zakendoen met elektronische middelen. Dat is meer dan alleen
communicatie tussen organisaties en individuele consumenten, het
is ook de communicatie tussen organisaties onderling.
Elektronisch zakendoen is niet alleen het bouwen van een
webwinkel of betalen via Internet (Internet-commerce of
web-commerce), het is meer dan EDI (electronic data interchange).</font></p>

<p><font size="2" face="Arial">Peter van Eijk en Wout Hofman</font></p>

<p><font size="2" face="Arial">E-commerce koppelt met
elektronische communicatie bedrijfsprocessen van organisaties,
zoals marketing, verkoop, productie, distributie, inkoop en
administratie. Het is een vorm van dienstverlening waarbij de
verschillende transactiefases voor de afhandeling van
bedrijfsprocessen op een geïntegreerd elektronisch niveau worden
gebracht (catalogus, bestelling, rapportage, facturering,
logistiek en betaling).</font></p>

<p><font size="2" face="Arial">Dit is een veel bredere definitie
dan vaak wordt gehanteerd. Doorgaans beperkt men zich tot een
koper die een bestelformulier invult op een webpagina. Deze
uitbreiding vergt verschillende technieken met het risico dat men
het zicht op hoofd- en bijzaken verliest. Om dit te voorkomen is
onder meer een architectuur nodig, die het ontwikkelen, invoeren
en onderhouden van E-commerce veel overzichtelijker maakt. Een
architectuur ondersteunt een beheersbare aanpassing van
bedrijfsprocessen aan de markt. In de praktijk wordt zij echter
nog weinig toegepast bij EC-implementaties.</font></p>

<p><font size="2" face="Arial"><b>Doorlooptijd</b></font></p>

<p><font size="2" face="Arial">E-commerce speelt in toenemende
mate een rol bij organisatieontwikkeling en -verandering.
Organisaties optimaliseren hun bedrijfsprocessen, enerzijds om
bijvoorbeeld voorraden te reduceren, anderzijds om
concurrentievoordeel te behalen. Zij kijken verder dan de directe
leverancier of afnemer. Een hele keten wordt bekeken. Die keten
omvat ook de leverancier van de leverancier en de afnemer van de
afnemer.</font></p>

<p><font size="2" face="Arial">Zo kan een fabrikant de
verantwoordelijkheid krijgen om een winkelvoorraad op peil te
houden op basis van actuele verkoopcijfers, zonder dat in de
tussenliggende schakels van distributie nog voorraadbeslissingen
worden genomen of bestellingen gedaan. Deze technieken worden
onder meer aangeduid als 'vendor managed inventory' en 'supply
chain management' (SCM). Zij vergen voortdurende communicatie
tussen alle organisaties in een keten.</font></p>

<p><font size="2" face="Arial">Ondernemingen willen ook de
doorlooptijd van klantvragen drastisch terugbrengen. Een
klantvraag leidt via een keten van processen tot een
productieorder. Heen en terug moet deze keten veel sneller worden
doorlopen. Dit wordt 'efficient customer response' (ECR) genoemd.
Klanten willen hun bestellingen of vragen online doen en de
voortgang van een order zien om eigen voorraden, productie en
distributie te optimaliseren. Zij hebben individuele wensen,
hetgeen sterke koppelingen met productieplanning vraagt. De
efficiënte afhandeling van schadeclaims is ook een voorbeeld van
ECR. Dit kan een langdurig en complex proces zijn met
tussenpersonen, experts, maatschappijen en juridische
adviesbureaus.</font></p>

<p><font size="2" face="Arial">Internet maakt het tegenwoordig
mogelijk klanten overal ter wereld te bedienen en toeleveranciers
aan te sturen. In zijn meest extreme vorm leidt dit tot virtuele
ondernemingen als Virtual Vineyards, Amazon Books en CD-now. Deze
richten zich alleen op de organisatie van verkoop en distributie
en niet op productie en voorraadvorming. Essentieel voor hen is
een transparante aansturing van de onderaannemers via
elektronische communicatie.</font></p>

<p><font size="2" face="Arial">E-commerce wordt ook in toenemende
mate ingezet voor dienstverlening, zoals de afhandeling van
zorgprocessen, (sociale) verzekeringen, een elektronisch
overheidsloket (OL2000, het Centrum voor Werk en Inkomen), de
belastingdiskette met service via een website. In vrijwel alle
toepassingen is het streven te komen tot geïntegreerde
dienstverlening.</font></p>

<p><font size="2" face="Arial">E-commerce kan ook een middel zijn
om bijvoorbeeld nieuwe wetgeving uit te voeren die een scheiding
afdwingt tussen de aanbieders en gebruikers van een
infrastructuur. Voorbeelden hiervan zijn te vinden in de
telecommunicatie, energievoorziening en railinfrastructuur. Zo
zijn er meerdere telefoonmaatschappijen waarmee gebeld kan worden
over dezelfde aansluiting, en er kunnen meerdere maatschappijen
treindiensten rijden op hetzelfde spoor. Dit vergt een duidelijke
organisatorische en technische scheiding van de aanbieders en
gebruikers van de desbetreffende infrastructuur.</font></p>

<p><font size="2" face="Arial"><b>Slachtvee</b></font></p>

<p><font size="2" face="Arial">Klanten wensen dus direct (en
indirect) invloed op de gehele toeleveringsketen. Zij moeten ook
via één aanspreekpunt een geïntegreerd pakket van diensten
kunnen afnemen. En in beide gevallen willen zij zo snel mogelijk
geïnformeerd worden over statusveranderingen bij toelevering.
Denk aan de recente ziektes van slachtvee (BSE) in relatie tot de
verkoop van vlees. Goede informatievoorziening over de oorsprong
van vlees is een noodzaak om het te kunnen verkopen aan
consumenten. Andere voorbeelden van dergelijke volgsystemen zijn
'tracking en tracing' in de logistiek en het 'client volg
communicatiesysteem' (CVCS) voor sociale verzekeringen. </font></p>

<p><font size="2" face="Arial">E-commerce verbetert niet alleen
de concurrentiepositie, het kan van levensbelang zijn voor een
organisatie.</font></p>

<p><font size="2" face="Arial">De relatie tussen organisatie- en
technologieveranderingen is daarom van essentieel belang. Nieuwe
organisatiestructuren (bijvoorbeeld één loket) worden alleen
met nieuwe (EC-)technologie ondersteund. Web-commerce richt zich
met name op front-office-processen als marketing, verkoop en
service met Internet-technologie. De optimalisatie van
back-office-processen als productie en distributie vindt veelal
plaats met EDI. De integratie van marketing, verkoop, productie,
distributie en service is belangrijk. De integratie van
web-commerce en EDI is dus een noodzaak.</font></p>

<p><font size="2" face="Arial">De Gartner Group constateert
echter een diepe kloof tussen enerzijds personen belast met
web-commerce en anderzijds logistieke en EDI-managers. Dit is
zelfs het geval als deze personen in dezelfde organisatie werken.
Het onderzoeksbureau voorspelt dat bedrijven die in staat zijn
deze twee invalshoeken organisatorisch te integreren, hun
concurrentievermogen zullen vertienvoudigen.</font></p>

<p><font size="2" face="Arial"><b>Integratie</b></font></p>

<p><font size="2" face="Arial">Geïntegreerde dienstverlening is
gebaseerd op ketens van bijvoorbeeld een koper, verkoper,
vervoerder, bank en fysieke distributeur. Alle processen in
ketens moeten worden beschouwd, vanaf de eerste klantinteractie
tot het wegdoen van een product door de klant. Geïntegreerde
dienstverlening vereist een geïntegreerd model van alle klant-
en toeleverancierinteracties: van catalogusraadpleging,
bestelling, aflevering, facturering, betaling tot
serviceverstrekking tijdens het gebruik.</font></p>

<p><font size="2" face="Arial">Organisaties zijn echter autonoom
en komen niet vanzelf tot een gemeenschappelijk model voor
samenwerking en interactie. Zij opereren in netwerken van ketens.
Commerciële afspraken tussen organisaties resulteren in een
volgorde en samenhang van berichten. Condities voor annulering
van bestellingen, tijdstip van facturatie en het aangaan van een
zakelijke verplichting tot levering en betaling worden
vastgelegd. Deze regels moeten ook op korte termijn veranderd
kunnen worden, zodat het makkelijk is om een procesverandering
door te vertalen naar een operationele verbetering. De
bedrijfsprocessen moeten immers zijn afgestemd op veranderingen
in de markt.</font></p>

<p><font size="2" face="Arial">Om dit met enige kans op succes te
doen is het nodig de kracht van twee aanpakken te integreren: de
gegevensgerichte en de procesgerichte aanpak. Aan de gegevenskant
is er de traditionele EDI-aanpak die zich richt op het
ontwikkelen en invoeren van (losstaande) berichten. De toepassing
van bijvoorbeeld Edifact (EDI voor administratie, handel en
transport) en XML/EDI (extensible mark-up language) is gericht op
het automatiseren van de huidige formulierstromen met
elektronische berichten. Een conceptuele benadering, met
bijvoorbeeld data- of objectmodellering, wordt daarbij niet
gevolgd. Dit maakt de koppeling van web-commerce en EDI, en dus
de integratie van front- en back-office, niet eenvoudiger.</font></p>

<p><font size="2" face="Arial">De gegevensgerichte aanpak
beschrijft niet de samenhang van de verschillende berichten. Een
andere invalshoek is de procesgerichte aanpak zoals die bij
werkstroomautomatisering en business process (re)engineering
wordt gehanteerd. Het gaat dan primair om de vraag: wie doet wat
en wanneer? Een werkstroom beschrijft bijvoorbeeld wie een rol
speelt in de afhandeling van een schadeclaim en wie er besluit
tot een nadere expertise in die afhandeling. In deze aanpak staat
de volgorde centraal. Er wordt weinig aandacht besteed aan de
inhoud en structuur van de berichten.</font></p>

<p><font size="2" face="Arial"><b>Architectuur</b></font></p>

<p><font size="2" face="Arial">Om te komen tot een geïntegreerde
dienstverlening bestaat er dus behoefte aan een model voor de
uitwisseling van berichten in een hele keten van partijen. Aan
een dergelijk model kan de integratie van front- en back-office
worden opgehangen en die van de gegevens- en proces-structuren.
Zo'n model is een EC-architectuur. Voor zo'n architectuur zijn de
volgende zaken van belang.</font></p>

<p><font size="2" face="Arial">Er zijn meerdere onafhankelijke
partijen die samenwerken, met elk hun eigen interne processen en
hard- en software. Denk hierbij aan klanten, leveranciers,
vervoerders, banken. Deze partijen wisselen berichten uit:
opdrachten, bevestigingen, planningsgegevens, rapportages en
vragen. Deze berichten bevatten allerlei elementen die ook in
andere berichten voorkomen: ordernummer, NAW-gegevens,
aflevertijd en -plaats en artikelen. Door deze berichten in een
bepaalde volgorde uit te wisselen worden bedrijfsprocessen
gekoppeld, bijvoorbeeld een bestelling die resulteert in een
productieorder en een levering die leidt tot financiële
afrekening. Een dergelijke volgorde heet een scenario.</font></p>

<p><font size="2" face="Arial">Organisaties hebben in een keten
vaak (impliciete) afspraken over acceptabele scenario's en
berichtenstructuren. Een bedrijfsproces is veelal door
verschillende scenario's gekoppeld. Een stelsel van afspraken
over alle toegestane scenario's en berichtenstructuren voor de
koppeling van bedrijfsprocessen wordt ook wel een protocol
genoemd. Een protocol beschrijft alleen de interactie tussen twee
organisaties en niet die voor een gehele keten. Organisaties zijn
daardoor in staat om in meerdere ketens te acteren en sneller van
relaties te wisselen. Een protocol is een (lego)bouwsteen om
interacties in organisatienetwerken te beschrijven. Zo zijn er
verschillende protocollen, bijvoorbeeld een voor bestellen en een
voor distributie.</font></p>

<p><font size="2" face="Arial">Elke organisatie bepaalt naast de
interne koppeling van bedrijfsprocessen ook zelf de koppeling van
protocollen met klanten en toeleveranciers. Er hoort geen
misverstand te ontstaan over de berichten die een organisatie in
een bepaalde situatie mag of moet versturen. Anders ontstaan er
vertragingen in de uitvoering, die grote financiële gevolgen
kunnen hebben.</font></p>

<p><font size="2" face="Arial">Primair zijn deze afspraken
onderdeel van een zakelijke overeenkomst. Daarna moeten ze worden
uitgewerkt in operationele IT-systemen, zodat de
berichtenuitwisseling tussen de organisaties zo automatisch
mogelijk kan verlopen.</font></p>

<p><font size="2" face="Arial"><b>Onmisbaar</b></font></p>

<p><font size="2" face="Arial">Operationele IT-systemen hebben
een belangrijke rol in de afhandeling van de verschillende
transactiefases tussen organisaties. In de samenwerkende
operationele systemen kunnen we een aantal lagen herkennen als in
een soort Osi-model:</font></p>

<p><font size="2" face="Arial">1. De 'business-transactielaag'
bevat de afspraken over de volgordes van berichten en de
aansturing van interne applicaties (business transaction
protocol: orderverwerking, logistieke besturing). Elk van de
betrokken systemen implementeert het protocol in de zogenaamde
business transaction manager.</font></p>

<p><font size="2" face="Arial">2. De 'EDI-presentatielaag' bevat
de afspraken over structuur en betekenis van berichten en dus de
vertaling tussen interne formaten (zogenaamde in-house files) en
externe formaten zoals Edifact en XML (EDI presentation
protocol).</font></p>

<p><font size="2" face="Arial">3. De 'communicatielaag' is voor
de daadwerkelijk fysieke uitwisseling van berichten. Hoewel de
technische keuzes hier uitgebreid en omvattend kunnen zijn, zijn
ze minder kritisch voor de integratie van bedrijfsprocessen.</font></p>

<p><font size="2" face="Arial">In een EC-architectuur is het dus
van belang om op alle lagen de afspraken goed te beschrijven,
inclusief de koppeling met interne applicaties van organisaties.
Dit laatste vergt onder meer een beschrijving van de relatie
tussen een bericht en het datamodel van de applicatie die het
bericht gaat verwerken.</font></p>

<p><font size="2" face="Arial">Een EC-architectuur is onmisbaar
bij de koppeling van bedrijfsprocessen van organisaties met
elektronische communicatie. Als zo'n architectuur goed beschreven
is, toegankelijk is voor alle betrokkenen en gebruikt kan worden
voor het snel instellen van operationele systemen, is het
aanpassen van bedrijfsprocessen aan de wensen in de markt beter
te beheersen.</font></p>

<p><font size="2" face="Arial">Een architectuur is ook onmisbaar
voor het ontwikkelen van EC-software. Uniformiteit in deze
software is noodzakelijk om snel en eenvoudig operationele
systemen in te stellen voor nieuwe bedrijfsprocessen of nieuwe
relaties.</font></p>

<p><font size="2" face="Arial">De architectuur van
E-commerce-systemen is op een aantal plaatsen in Nederland
onderwerp van onderzoek. Het Telematica Instituut heeft in het
Testbed-project een methodiek ontwikkeld voor de beschrijving van
organisatie-overstijgende bedrijfsprocessen. Bij de TU Eindhoven
richt men zich op procesmodellering voor werkstroomautomatisering
en business process (re)engineering. Hierbij wordt het
Petri-net-formalisme gebruikt, ondersteund door Exspect
(Executable Specification Tool).</font></p>

<p>&nbsp;</p>

<p><font size="2" face="Arial">Dr P.H.J. van Eijk en dr ir W.J.
Hofman zijn respectievelijk als senior adviseur en partner
werkzaam bij Bakkenist Management Consultants te Diemen.</font></p>

<p><font size="2" face="Arial">Begrippen</font></p>

<p><font size="2" face="Arial">Om tot een architectuur van een
EC-systeem te komen kan een model worden gebruikt. De volgende
begrippen spelen daarbij een belangrijke rol:</font></p>

<ul>
    <li><font size="2" face="Arial">Bericht: een gestructureerde
        verzameling gegevens, met een afzender en geadresseerde.
        Berichten worden uitgewisseld door organisaties, personen
        en maken onderdeel uit van scenario's. Voorbeelden:
        bestelling, factuur. Berichten kunnen op vele manieren
        worden uitgewisseld: op papier of floppy, als EDI-bericht
        of als webformulier.organisatieonderdelen of </font></li>
    <li><font size="2" face="Arial">Keten: een reeks onderling
        afgestemde bedrijfsprocessen van twee of meer
        organisaties om een bepaalde dienst of product te leveren
        aan klanten. Ketens zijn onderling ontkoppeld via fysieke
        of administratieve voorraden.</font></li>
    <li><font size="2" face="Arial">Organisatienetwerk: een
        verzameling ketens van samenwerkende organisaties.</font></li>
    <li><font size="2" face="Arial">Scenario: een reeks berichten
        die wordt uitgewisseld in een keten. Voorbeelden: een
        bestelscenario of een schadeafhandelingsscenario.</font></li>
    <li><font size="2" face="Arial">Protocol: een stelsel regels
        dat berichtenstructuren en -volgorde beschrijft voor de
        koppeling van bedrijfsprocessen van twee organisaties.
        Een protocol vormt de bouwsteen om koppelingen tussen
        bedrijfsprocessen in organisatienetwerken te beschrijven.</font></li>
</ul>

<p><font size="2" face="Arial">Scenario</font></p>

<p><font size="2" face="Arial"><img src="scenario.gif"
width="445" height="340"></font></p>

<p><font size="2" face="Arial">Een scenario - getekend in een
tijdvolgorde-diagram - van een bestelling met aflevering. Een
klant stuurt een bericht met een bestelling aan zijn detaillist,
die deze bestelling doorstuurt naar de fabrikant. Uit logistieke
overwegingen wordt het product rechtstreeks van de fabriek naar
de klant gestuurd. Om dit te kunnen doen moet de fabrikant aan
een vervoerder instructies geven over de zending. In dit
voorbeeld zal de vervoerder zelf de klant op de hoogte stellen
van het moment waarop de zending verwacht kan worden. Als de
zending bij de klant is aangekomen zal hij voor ontvangst moeten
tekenen. Dit bewijs van ontvangst geeft de vervoerder door aan de
detaillist die het gebruikt als bewijs om de factuur te kunnen
sturen.</font></p>

<p><font size="2" face="Arial">Uiteraard is dit slechts één
scenario. Het toont bijvoorbeeld niet de berichtenuitwisseling
bij afwijkingen en verstoringen. Het verloop van de tijd is
aangegeven van boven naar beneden. De berichten die tussen de
organisaties worden uitgewisseld zijn aangegeven met schuine
pijlen.</font></p>
<script src="http://www.google-analytics.com/urchin.js" type="text/javascript">
</script>
<script type="text/javascript">
_uacct = "UA-1416350-2";
urchinTracker();
</script>
</body>
</html>
