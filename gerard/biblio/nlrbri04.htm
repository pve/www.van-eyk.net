<HTML>
<title>Mijn Reisbrief N&ordm; 4</title>
<BODY>
<CENTER><TABLE BORDER=0 WIDTH="80%" ><TR><TD BGCOLOR="#FFCC33">
<CENTER><FONT FACE="arial,helvetica" SIZE=+2>Mijn Reisbrief N&ordm; 4
<P><FONT FACE="arial,helvetica" SIZE=-1>San Sebastian de La Gomera, 3 december 1998</CENTER>
<P><FONT FACE="arial,helvetica" SIZE=+0>Beste vrienden en vriendinnen,
<P>Bijna een jaar geleden kregen
jullie Mijn Reisbrief N&ordm;1. Uit Chili. Daarmee nam ik de draad op van
mijn nieuwjaarswensen die ik al enkele jaren vergezeld liet gaan van een
korte samenvatting van mijn wederwaardigheden en vooruitzichten. Ik beloofde
dat ik de volgende reisbrieven alleen zou sturen als je erom vroeg. Ik
had toen geen vastomlijnd idee over het voortzetten van de nieuwjaarberichten.
Nu heb ik besloten dat het Mijn Reisbrief zal zijn die in die periode verschijnt:
Deze dus.
<CENTER>
<P><B>Gelukkig 1999! Het voorlaatste
jaar om het millenium vol te maken</B></CENTER>

<P>Je hebt dus nog twee jaar
om dit tweede millenium goed af te ronden. Trek je niets aan van de feestelijkheden
op 1.1.2000, want dan duurt het nog een jaar voor het millenium vol is.
Ik heb niets tegen feesten: Het jaar 2000 is een waardig evenement. Tellend
in ons tientallig stelsel veranderen er vier cijfers ineens. Dat gebeurt
niet vaak. En ondanks de deelbaarheid door vier is het geen schrikkeljaar.
We hebben al schrik genoeg voor de voorspelde computerproblemen. De aap
zal uit de mouw komen. Geniet maar van 1999, het jaartal met de vertrouwde
negens waar we geleidelijk naar toe zijn gegroeid.
<P>En wat maakte ik mee in 1998?
De jaren met de grote en onzekere stappen in de toekomst, waardoor ik een
moderne nomade ben geworden, schijnen voorbij te zijn. Ik had een heerlijke
zomer in Zuid-Frankrijk. Ik -lekker patriarchaal!- was gedurende enkele
weken omgeven door kinderen en kleinkinderen (intussen 4!). Ghislaine logeerde
ook enkele weken bij mij. En w&eacute;&eacute;r nam ik toe in gezondheid
en energie. Ik waagde het om de opening van het Academisch Jaar in Delft
mee te maken om de oude collega's weer eens te zien. Dat was --onderkoeld
geformuleerd-- 'voor herhaling vatbaar'. Daarna vierde ik mijn negenenzestigste
verjaardag met vrienden in Eindhoven. Toen snel La Gomera. Hier probeer
ik te overwinteren en niet te vluchten naar Chili of elders op het zuidelijk
halfrond voor 'echte' warmte. En mijn plannen voor 1999? Gewoon "more of
the same".
<P>Naar Chili gaan zou sowieso
te riskant zijn. Chili gaat opnieuw door een crisis. De afloop van de Pinochet
affaire doet er niet toe: De teerling is geworpen. Ik hoop voor de 15 miljoen
Chilenen dat er geen excessen zullen zijn; dat ze met een echte democratie
verder kunnen gaan; dat ze deze 'betuttelde' democratie achter zich kunnen
laten. Al lang voor Allende was Chili het meest democratische land van
Zuid-Amerika. Dat geeft hoop.
<P>Ik voorzie geen volledige
rechteloosheid, maar ik zie er uit als een Engelsman, en ik maak van mijn
hart geen moordkuil. Het is zoals die filosofieleeraar schreef aan zijn
collega's nadat hij met de Noorderzon was vertrokken en zijn baan in de
steek liet:
<BR>-"Jazeker, ik zal best mijn
recht wel krijgen als ik, in elkaar geslagen, het geluk heb levend in een
ziekenhuis te komen. Zover zijn we wel in Chili".
<BR>-"Liever blo Jan dan do
Jan", moet hij gedacht hebben. En hij was niet de enige.
<P>De eertijds verbannen Chileense
schrijver, Ariel Dorfman schrijft dat hij zich op zijn recente reis door
Chili beveiligd voelde door zijn eigen beroemdheid en die van zijn reisgenoten:
enkele zuidafrikaanse en australische schrijvers. Bij een bezoek aan het
geboortehuis van Pablo Neruda raken ze in gesprek met enkele schoolkinderen.
Die blijken het woord 'dictatuur' in het geheel niet te kennen: "Nooit
van gehoord!"
<P>-"Kijk", zei de schooljuf
van het dorp: "als ik dat woord zou gebruiken, en het zou voorkomen in
de huiswerkschriften, dan zouden de ouders dat met vet rood potlood doorstrepen
en hier kwaad op de stoep staan omdat ik 'aan politiek doe' op school".
<P>In hetzelfde reisverhaal,
in El Pa&igrave;s, citeert hij ook een taxichauffeuse waar ze een lange
rit mee maken. Op de radio is een interview met de weduwe van een 'verdwenen
persoon'. Zij heeft haar baan als hoofd van Internationale Juridische Zaken
van het Ministerie van Buitenlandse zaken er aan gegeven om zich, namens
haar man, partij te kunnen stellen tegen Pinochet. Aan het eind barst de
chauffeuse los met haar eigen angst:
<P>-"Allende is met de terreur
begonnen; met Fidel Castro reisde hij door het land en deelde overal wapens
uit. De boerderij van mijn ouders werd met geweld onteigend. Middelbare
school en universiteit waren er voor mij niet meer bij. Pinochet heeft
het land gered van die chaos. O.K., hij moet worden veroordeeld, maar dit
wordt alleen maar een andere terreur".&nbsp;
<P>Hevige angst van beide kanten.
Een schervengericht van angstige extremisten. De middenmoot tracht de rommel
onder het vloerkleed te vegen. Dat kan niet meer.
<P>Opnieuw kijk ik met mijn
verbaasde Noord-Europese ogen naar deze 'Latijnse' democratie. Een verkiezing
winnen, zelfs marginaal, leidt tot triomfalistisch in de grond te stampen
van de tegenstander. Revanche! Onderhandelen, en respect voor de oppositie,
getuigt van slapte! Ook hier in Spanje; maar in Zuid-Amerika is het heviger.
Zij zijn de leerlingen die hun leermeesters, de Roomse Koningen en de 'conquistadores',
overtreffen.
<P>Op dit eiland in de Oceaan,
voor de kust van Afrika, lees ik de wereldkranten. Het P-drama is voorbij.
De held beging de noodlottige misstap toen hij naar Londen ging. Dat riep
de toorn van de goden op. Dat was de tweede acte. De entr'acte zagen wij
op TV: Reien van voor- en tegenstanders, demonstrerend, en ach en wee roepend,
in de straten van de wereldsteden. De laatste acte speelde zich af in het
Hogerhuis. Dat was een perfecte derde acte van een griekse tragedie. Die
moet zonder verandering in de P-musical worden opgenomen. De Law Lords
in het decor zoals ik het zag op TV. Het libretto voor deze scene schreven
-onbedoeld, maar perfect- de reporters Hopkins en Wilson in hun verslag
in The Guardian van 26 November. Het is maar &eacute;&eacute;n A-viertje;
ik stuur het je, als je wil. Zij schrijven hoe P optimistisch klaarzat
terwijl de motoren van zijn vliegtuig en de ambulanceauto al warmdraaiden.
Hoe de eerste twee lords de verwachting bevestigen en het publiek begint
te morren. En toen de afgang! Wat een scene! Wat een decor!&nbsp;
<P>Het lot van P zelf kan mij
weinig schelen. Voor mijn part zien we hem over 25 jaar als operettegeneraal.
Chili zal dan dit trauma hebben verwerkt. Alleen dat is belangrijk.
<P>Als deze P-tragedie nog ooit
aanleiding wordt voor een mijlpaal in onze herovering van de rechten van
de mens (Wie pakte die eigenlijk af? De mens was toch vrij?) en kan worden
bijgezet in het rijtje: Magna Carta (1215), Habeas Corpus Act (1679), Bill
of Rights (UK 1689 &amp; US 1791), D&eacute;claration des Droits de l'Homme
et du Citoyen (26 Augustus 1789) en Universal Declaration of Human Rights
(10 December 1948, 50 jaar!), dan zal het lijden van de Chilenen in het
verleden en de (nabije) toekomst niet voor niets zijn geweest. Voor de
wereld zal het een goede start zijn van het derde millenium.&nbsp;
<P>Daar hebben we nog twee jaar
voor.&nbsp;
<P>Dat is mijn nieuwjaarswens,
&nbsp;&nbsp;&nbsp;<font face="Lucida handwriting"><B>G&#233;rard</B></FONT>
<P>
<HR size=3 width=90% NOSHADE>
<BR>&copy; 1998 G.H.A. van Eyk,
escritor itinerante.</TD>
</TR>
</TABLE></CENTER>
</BODY>
</HTML>
