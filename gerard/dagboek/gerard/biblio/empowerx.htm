<!DOCTYPE HTML PUBLIC "-//W3C//DTD HTML 4.0 Transitional//EN">
<!-- saved from url=(0068)http://ourworld.compuserve.com/homepages/Gerard_Van_Eyk/empowerx.htm -->
<HTML><HEAD>
<META content="text/html; charset=windows-1252" http-equiv=Content-Type>
<META content="MSHTML 5.00.2919.6307" name=GENERATOR></HEAD>
<BODY>
<CENTER>
<TABLE width="75%">
  <TBODY>
  <TR>
    <TD>
      <HR>

      <P><FONT size=+1>Zwarte wijnboeren<BR></FONT><BR>Empowerment in de 
      wijnstreek</P>
      <P>De zwarte vrouw vertelde gladjes het aanbod van de werkgever. Hij zou 
      voor alle zwarte mensen van de wijnfarm een nabijgelegen wijngaard huren. 
      Om te beginnen voor twee jaar. Daar zouden ze kunnen werken in de 
      avonduren en de weekends. Ze zouden hun eigen taakverdeling maken en 
      werkschema's. Ze zouden van de machines, de wijnkelders, het laboratorium 
      gebruik mogen maken en van de blanke specialisten alle advies krijgen als 
      zij er om vroegen.. De opbrengst was helemaal voor hun. Ze zouden dan een 
      eigen huis buiten de farm kunnen bezitten en het schoolgeld voor de 
      kinderen kunnen betalen.</P>
      <P>Ze hadden het niet vertrouwd, vertelde de vrouw verder, maar in 
      onderling overleg hadden ze toch ja gezegd en nu waren ze daar heel 
      gelukkig mee, want het was een succes en ze hadden nu een eigen huis en 
      konden de school betalen voor hun kinderen. Ook werkten enkelen buiten "de 
      plaas", dat was vroeger ongehoord. Alles was veel beter geworden. Het 
      project ging verder met een veel moeilijker wijn.</P>
      <P>Zij had het verhaal kennelijk al vaker verteld. Het was een van de 
      zeldzame farms waar al enkele jaren geleden zulke projecten waren 
      begonnen. Dat weren de voorlopers, nu waren er nog enkele die de eerste 
      aarzelende stappen zetten. Het nog was bepaald geen algemeen verschijnsel. 
      Ik kwam er via een alternatief toeristen bureautje dat speciale 'cross 
      cultural' tours beloofde. Ook naar de winelands. Daar waren 'farm 
      labourers' (lees 'zwarten') met cooperatie en een eigen wijnmerk, had de 
      folder gezegd. Ik was de enige deelnemer en Owen was mijn privé gids 
      waarmee ik die ochtend een goed contact had opgebouwd. Zijn aarzeling toen 
      ik naar 'alternatieve projecten' had gevraagd, had hij laten schieten toen 
      hij leerde kennen als iemand met aandacht voor de mensen en niet alleen 
      voor spectaculaire resultaten. En toen was hij voor de dag gekomen met dit 
      project. We kwamen onaangekondigd, voor Owen was het ook nieuw. </P>
      <P>Ik vroeg door naar details van dat "onderlinge overleg". Meestal is er 
      spontaan weinig democratie maar meer machtsspelletjes in die situatie. 
      Alleen de mannen waren door de baas uitgenodigd om het voorstel te 
      aanhoren en de mannen, thuisgekomen, overlegden onderling. De vrouwen 
      hoorden het later wel. Maar zij had door haar -- natuurlijke &amp; 
      ongeschoolde -- intelligentie kennelijk een aparte positie. Toen de mannen 
      vastliepen in wantrouwen (deels terecht, want de blanken hebben 300 jaar 
      niet anders gedaan dan die 'domme' zwarten belazeren) en haar man geen 
      raad meer wist had zij gezegd tegen haar man: "Laat je hart spreken. Ik 
      geloof in de eerlijkheid van het aanbod". En dat had de doorslag gegeven. 
      Ik vond het een aangrijpend dramatisch moment. Zo'n reuzestap in de 
      ontwikkeling van zoveel gezinnen had aan een zijden draadje gehangen. 
      "Volg je hart, hier is wat echt nieuws aan de hand", had ze gezegd. Zij en 
      Owen en ik waren er stil van en keken elkaar aan. Geen woorden.</P>
      <P>Zij was een intelligente, tamelijk stille vrouw van een jaar of vijftig 
      die inmiddels op het kantoor zat van de wijnfarm. Vroeger werkte ze alleen 
      maar op het land. Om de situatie goed te begrijpen, moet je weten dat de 
      zwarte arbeiders met hun gezinnen op de farm wonen. In een uithoek van het 
      terrein vormen ze een mini-dorpje, primitief en armoedig. Maar ze kunnen 
      er niet af, want ze hebben geen cent om elders te gaan wonen. Of het zou 
      in die kilometersgrote zwarte apartheidwoonwijken moeten zijn om daar nog 
      erger te verpauperen. Alleen de mannen, gezinshoofden, hadden een soort 
      arbeidscontract. De rest van de familie werd gerekend mee te werken als 
      dat nodig was. Pas na het verdwijnen van de apartheid is er een echt 
      arbeidscontract nodig voor ieder persoon, ook voor de kinderen. Maar er is 
      nu ook schoolplicht. 70% is analfabeet! En dan heb ik het nog niet over 
      werkelijke misstanden. De werkers worden alcoholist gemaakt en gehouden 
      door het zgn doppie-systeem (een doppie is een pintje). 's Morgens krijgen 
      ze twee liter wijn en 's middags weer. "It keeps them going", zeiden ze. 
      Dat is nu absoluut verboden sinds zwarte regering van 1994. Er is een 
      uitgebreid afkickprogramma. "Nu delen ze iedere morgen en iedere middag 
      karrevrachten medicijnen uit uit op kosten van de overheid", zei een 
      blanke mij cynisch.</P>
      <P>De politieke omslag door het verdwijnen van apartheid heeft diepgaande 
      gevolgen die je als buitenstaander bijna niet kunt voorstellen. Voor een 
      oppervlakkige toeschouwer is er ook 'niks anders' te zien dan natuurschoon 
      en westerse outillage. Maar 64% van de bevolking is zwart en eeuwenlang 
      dom en arm gehouden. De ideale verhoudingen op alle niveaux en functies 
      moeten worden wit 24%, bruin 11%, Indier 1% en zwart 64%. Dat roept 
      spanningen op. Maar wat mij verbaast en ontroert is de voortdurende wil om 
      tot 'reconciliation' te komen, het thema waar Mandela en De Klerk vanaf 
      het begin op hamerden. Dat is de mentaliteit die de politieke sfeer 
      bepaalt. Opborrelende oude pijn, haat en angst is ieder moment zichtbaar, 
      maar er is vertrouwen. De 'faux pas' worden in de kranten breed 
      uitgemeten, maar de ondertoon blijft 'reconciliation'. Het is ook een 
      noodzaak. "We zijn op de rand van de afgrond gestopt met deze fatale 
      politiek", zegt een briefschrijver in de krant. Dat begint bij grotere 
      groepen blanken door te dringen. Het is de reden waarom de spanningen 
      aanvaard worden. Er is geen 'terug'. </P>
      <P>Het land moet sociaal worden geherstructureerd als eerste prioriteit 
      van de binnenlandse politiek. Als buitenlandse politiek liggen er 
      belangrijke rollen op wereldniveau -- en zeker ook binnen Afrika -- klaar 
      om opgepakt te worden. Potentieel kan het een voortrekkersrol in Afrika 
      vervullen, of een van de hoofdspelers worden. Maar alleen een 'zwart' Zuid 
      Afrika, kan door de andere afrikaanse landen worden aanvaard. Een 'wit' 
      Zuid Afrika wordt uitgestoten. Dit 'to be or not to be' is een schrale 
      troost bij de spanningen die door de geforceerde integratie worden 
      opgeroepen. Nepotisme, ondeskundigheid, corruptie, 'you name it'. Ervaren 
      blanken en kleurlingen voortijdig werkeloos. Velen moeten 'inleveren' Maar 
      er is een ondertoon van onontkoombaarheid en 'reconciliation'. Wellicht 
      ook van verzoening met het individuele verlies.</P>
      <P>De zwarte gemeenschap bloeit op. Grandioos, ontroerend, beangstigend. 
      Dezer dagen pas tien jaar geleden kondigde de toenmalige blanke president 
      aan dat hij ophield met het bestrijden van de zwarte ondergrondse 
      bewegingen en samenwerking ging beginnen. Ondanks de zichtbare tekens aan 
      de wand was het een verrassing. "Evaporate, Emigrate of Participate" 
      zeiden de blanken tegen elkaar en veel prachtige wijnfarms zijn voor lage 
      prijzen verkocht omdat de eigenaar geen nieuwe relatie met zijn zwarte 
      werkvolk aandurfde.</P>
      <P>Zes jaar geleden pas, was er een nieuwe grondwet en een zwarte 
      president, Mandela. Nu is er zijn opvolger, en de overgang lijkt soepel te 
      verlopen. Een paar dagen geleden hield hij zijn eerste rede bij de opening 
      van het parlement. Kersvers is alles.</P>
      <P>Maar terwijl veel blanken nog hun adem inhouden en enkelen aarzelend 
      hun hand uitsteken naar nieuwe relaties met de zwarten zijn er al allerlei 
      'empowerment' projecten aan de gang van voortrekkers. Al heel vroeg 'low 
      profile' begonnen, tonen ze nu al resultaten die als rolmodel kunnen 
      dienen voor de volgende generatie durvers. Ik heb er een aantal bezocht en 
      daarover schrijf ik. Het gonst van (positieve) energie in de zwarte 
      maatschappij. Ik ben in shanty-towns geweest maar een blanke zich niet kon 
      vertonen tot voor enkele jaren. Vanuit het armste van het armste werkt men 
      zich omhoog. Er is energie, er is hoop. Het vibreert.</P>
      <P>"Evaporate, Emigrate or Participate" hadden de blanken tegen elkaar 
      gezegd toen de zwarte machtsovername onvermijdelijk leek te worden. Veel 
      prachtige wijnfarms zijn voor lage prijzen verkocht omdat de eigenaar geen 
      nieuwe relatie met zijn zwarte werkvolk aandurfde en liever naar het 
      buitenland vertrok. De initiatiefnemers van de empowermentprojecten hebben 
      voor 'Participate' gekozen. Er zijn er ook die voor 'evaporate' hebben 
      gekozen, die de handdoek in de ring hebben gegooid. Wat wil je, niet 
      iedereen heeft talent en energie om aan die strijd deel te nemen. </P>
      <P>Er zijn veel soorten empowermentprojecten en ook op vele gebieden, maar 
      ik beperk mij hier tot de twee winefarms die ik heb gezien. In grote 
      trekken zijn er overeenkomsten. Het komt er op neer dat de eigenaar een 
      wijngaard ter beschikking stelt van zijn werkvolk. Zij verdelen zelf de 
      nieuwe verantwoordelijkheden en kaderfuncties. Op zijn eigen farm gaat hij 
      de arbeidstijden serieus nemen (geen overwerk meer) en in hun vrije tijd 
      mogen/moeten zij de nieuwe velden bewerken. Zo was het in het 
      bovenaangehaalde project. </P>
      <P>Het andere project had een heel andere voorgeschiedenis, maar is daarna 
      in grote trekken gelijk, zij het dat de zwarte werkers eigenaar zijn 
      geworden van een wijnfarm. Daar begon het al in 1988. Er waren toen nog 
      geen wettelijke structuren voor. Met het doel de zwarte werkers van een 
      totaal verwaarloosde 'plaas' nieuwe hoop en nieuw leven in te blazen 
      beloofde de nieuwe eigenaar, die deze farm uit een failliete boedel had 
      gekocht, dat hij de werkers 'zou belonen' als zij dit bedrijf tot een 
      'kampioensbedrijf' zouden kunnen omvormen. En in 1996 is het zover: Hun 
      Chardonnay is de beste van Zuid Afrika en hun 'plaas' de beste van de 
      streek. De nieuwe eigenaar had de nodige vervolginvesteringen gedaan in 
      een hi-tech wijnkelder, een top wijnmaker en een top plantkundige. Dan zet 
      hij een tweede revolutionaire stap: Hij schenkt 9ha van zijn land aan de 
      werkers en stelt zijn faciliteiten voor drie jaar gratis ter beschikking. 
      (Land schenken aan zwarten was pas mogelijk sinds een wet van 1996). Als 
      in 1998 bovendien hun Cabernet Sauvignon een gouden medaille krijgt, 
      schenkt hij nog eens 2ha. Zodoende confronteert hij hun met het volgende 
      niveau van ondernemerschap nu zij de kaderfuncties ongeveer allemaal door 
      zwarte mensen hebben kunnen bezetten. Ook de topfuncties binnenkort, want 
      rechterhand van de ingehuurde topwijnmaker is een zwarte en hij maakt 
      daarbij studiereizen in het buitenland. Het aanbod wordt geaccepteerd en 
      de werkers stichten een cooperatie en noemen die New Beginnings. Ik heb 
      enkele van hun wijnen, die al een goede pers hebben, geproefd. De zaken 
      gaan goed en ze hebben dit jaar 9,5ha met eigen middelen bijgekocht. 
      Daarvoor namen ze een hypotheek op hun pas verdiende huizen.</P>
      <P>In beide projecten is de hele opbrengst voor de zwarte werkers. Samen 
      met een overheidssubsidie, die er is om aan de woonplichttoestanden een 
      eind te maken, konden ze een hypotheekvrij huis verwerven in twee jaar 
      tijd. De eigenaar zorgde voor overbruggingsfinanciering en technische 
      steun van zijn (blank) kelder- en stafpersoneel. Verder is er een 
      uitgebreid, vrijwillig, scholingsprogramma voor iedereen. In het 
      vervolgproject van het eerstgenoemde gingen ze verder met een veel 
      moeilijker wijn, de Cabernet Sauvignon. We konden de nog ongeëtiketteerde 
      flessen van de alleerste charge proeven. </P>
      <P>In beide gevallen is het een vormingsproject: 'training-on-the-job', 
      maar dan wel 'self-organized', want vanaf het begin hebben ze de 
      taakverdeling in eigen handen gehad. Verschillende zwarten bezetten nu 
      kaderfuncties en sommigen zijn in opleiding voor hogere specialistische 
      zaken zoals plantenziekten en het wijnmaken zelf.</P>
      <P>Van het eerstgenoemde project was de eigenaar niet aanwezig, wij hadden 
      per slot geen afspraak, maar zijn vrouw, die heel actief aan de 
      bedrijfsleiding bleek deel te nemen, stond ons te woord. Haar man was met 
      het idee gekomen en ze hadden er diepgaand over gepraat. Niet iedereen in 
      de blanke kring wilde hun steunen, maar tenslotte hadden ze toch steun 
      gekregen van enkele collega's, handelaars en inkopers. En toen, tot haar 
      ontsteltenis, bleek hun vorstelijke en diep eerlijk gemeende aanbod niet 
      onmiddellijk te worden aanvaard. Het werd gewend en gekeerd en met 
      wantrouwen bekeken. 'Zie je wel', had ze al gedacht, 'het is toch een 
      ondankbaar en dom volk'. Ook haar man was geschokt, maar hij had 
      uiteindelijk gezegd: "Laten wij wat meer geduld hebben. Wij hebben ons 
      hart laten spreken. Zij zullen het verstaan". Ik werd getroffen door de 
      opmerking van haar man: "Wij hebben ons hart laten spreken". Ik zei dat, 
      en vertelde wat die zwarte vrouw had gezegd over de kritische momenten aan 
      de andere kant wat ons dat had gedaan. Toen drong ook pas tot haar door 
      hoezeer de werkelijke beslissingen door het hart werden genomen. Het was 
      pas twee of drie jaar geleden en niemand had zo intens daarover 
      doorgevraagd. De zorgen over wat er allemaal bij kwam kijken had de kern 
      verduisterd. Het was bijna een glad verhaaltje geworden. 
      <P><FONT size=-1>Yzerfontein, (Zuid-Afrika), donderdag 10 februari 2000 
      <BR>© 2000 Gérard van Eyk 
      <HR>
      </FONT></TD></TR></TBODY></TABLE></CENTER></BODY></HTML>
