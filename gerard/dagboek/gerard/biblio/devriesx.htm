<!DOCTYPE HTML PUBLIC "-//W3C//DTD HTML 4.0 Transitional//EN">
<!-- saved from url=(0068)http://ourworld.compuserve.com/homepages/Gerard_Van_Eyk/devriesx.htm -->
<HTML><HEAD>
<META content="text/html; charset=windows-1252" http-equiv=Content-Type>
<META content="MSHTML 5.00.2919.6307" name=GENERATOR></HEAD>
<BODY>
<CENTER>
<TABLE width="75%">
  <TBODY>
  <TR>
    <TD>
      <HR>
      <FONT size=+1>Jacobus Adriaan VAN NIEKERK DE VRIES</FONT>
      <P></P><BR>Een portret 
      <P>--"Maar waarom heet u dan Van Niekerk de Vries als uw vader De Vries 
      heette?", hield ik aan.</P>
      <P>--"Mijn grootvader wilde dat zo. Vlak voor ik geboren werd, stierf de 
      man van mijn tante kinderloos. Dat was een Van Niekerk. Ze waren pas 
      getrouwd. De oude heer Van Niekerk was bang dat de naam Van Niekerk zou 
      uitsterven. Hij was een goede vriend van mijn vader. Nog op de begrafenis 
      kwam mijn grootvader naar mijn moeder en zei: 'Als jouw kind een zoon is, 
      moet je hem Van Niekerk noemen'. En zo heb ik deze naam. Mijn broers niet, 
      maar mijn zoon wel".</P>En zo hoorde ik binnen een half uur wèèr een 
      staaltje van die patriarch De Vries, geboren in Amsterdam in 1843. We 
      stonden bij zijn graf, maar hij was nog helemaal aanwezig. Hij was naar 
      Zuid-Afrika getrokken als rondreizend onderwijzer. Maar hij boerde goed. 
      Hij was met een lapje grond begonnen en betaalde de arbeid met onderwijs. 
      En zo liet hij een schapenfarm na van meer dan 14000 ha. Twee en twintig 
      kilometer in Oost-West en bijna zeven in Noord-Zuid richting.<BR>--"Met 
      mijn broer heb ik die plaas in de lange richting in tweeën gedeeld zodat 
      wij allebei evenveel goede en minder goede stukken kregen"<BR>Hij gebaarde 
      naar de horizon:<BR>--"Daarachter is het wat groener".<BR>
      <P>De man met wie ik sprak was Jacobus Adriaan Van Niekerk de Vries, 
      geboren 21 september 1920, precies negen jaar ouder dan ik. We stonden op 
      het afgelegen kerkhofje van de 'plaas'. Ik was die ochtend vroeg uit 
      Springbok weggereden om weer naar het zuiden te gaan. Twee dagen eerder 
      was ik er aangekomen over de geasfalteerde hoofdader naar Namibië, de N7. 
      Ik wilde 'binnendoor' terug. Ik wilde nòg meer meevoelen met dit eindeloze 
      land waar ik voortdurend fantasieën had van De Grote Trek, boeren met 
      ossenwagens met hun hele hebben en houden die naar het noorden trokken. Ik 
      wilde voelen hoe dit golvende en eindeloze droge land zich voor hun ogen 
      moest hebben ontvouwd. Naar het noorden wordt het langzaam droger, 
      woestijnachtiger, maar telkens was er ook een oase, een bron, een 
      'fontein' zoals de Boeren zo'n plek noemden. De plaatsnamen wijzen er nòg 
      op. Dit was hun reis naar Het Beloofde Land die ze met veel godsvertrouwen 
      hadden ondernomen.</P>
      <P>Op de heenweg had ik op de N7 gereden, een ingenieursweg, met dynamiet 
      en grote graafmachines kaarsrecht gemaakt; door dik en dun. De oude 
      ossenweg lag meer naar het oosten. Daarlangs wilde ik terug. Het bleek een 
      goede zandweg te zijn waar ik soms 80 kon rijden, maar meestal niet meer 
      dan 40 of 50. En dan waren er de kuilen en de trajecten van rul zand waar 
      je veiliger met een 4x4 zou zijn dan met mijn Volkswagen City. </P>
      <P>Meer nog dan op de heenweg, kon ik mij de ontdekking van dit land per 
      ossenwagenkaravaan voorstellen. Kaarsrecht door de vlakke stukken, 
      koersend op het kompas en 'organisch' slingerend als het terrein weer 
      heuvelachtig werd om de ingrepen aan het landschap de minimaliseren.</P>
      <P>Hoe anders zagen de wegen in Chili er uit. Daar had ik voortdurend het 
      gevoel dat de wegen er waren om het land te verkrachten en te vernederen. 
      De conquistadores lieten <I>een geschonden aarde</I> na. En generaties 
      mijnbouwers lieten hun rommel zomaar liggen: Dat is wat je ziet als je 
      door de Atacama woestijn rijdt, kilometers en kilometers mijnafval langs 
      de weg.</P>
      <P>Hier niets van dat alles. Goed, de sporen van de moderne bulldozers die 
      het pad regelmatig egaliseren waren zichtbaar, maar dan was er meteen de 
      oorspronkelijke vegetatie waarin iets in beweging begon te komen nu de 
      herfst aanbrak. Verder afzakkend naar het zuiden, werd het ook langzaam 
      wat 'groener'.</P>
      <P>Alleen uit de verhalen kende ik de bloemenpracht van deze streek als 
      plotseling, in september, alle bloemen tegelijk bloeien: Het voorjaar. Nu 
      zag ik alleen de eerste najaarsbloemen. Ik zag de <I>Maartse Lelie</I> die 
      zonder enig blad zomaar uit de korstige grond barst. De blaren komen 
      later. Die van het vorig jaar waren door de helse zomer helemaal 
      verdwenen, verbrand.</P>
      <P>Het werd een tocht van 300 km over dit 'zandpad'. Één auto reed mij 
      voorbij toen ik nog vlak bij Springbok was; twee kwam ik onderweg tegen. 
      Verder niets. Soms zette ik de auto stil en de motor af om een stukje te 
      lopen of gewoon stil te staan. Hoe voelt dit land onder mijn voeten? Dan 
      bleken er opeens vogels te zijn en schildpadden en insecten. Uit het niets 
      dook een paartje springbokken op dat mij met grote ogen glazig aanstaarde 
      en op hol sloeg toen ik naar mijn camera tastte.</P>
      <P>Even eindeloos als de weg waren de omheiningen links en rechts daarvan 
      met bordjes die een km-getal bleken aan te geven. "27 km naar de volgende 
      plaas", dacht ik dan. In de verte soms schapen. De boerderijen lagen 
      meestal wat verder langs de weg aan de horizon of daaroverheen. Alleen een 
      eenzaam bordje langs de weg verwees er naar.</P>--"Wat boert U"? had ik 
      aan de zoon van Jacobus gevraagd. <BR>Breed lachend had hij 
      geantwoord:<BR>--"Wat wil je? Schapen is het enige waar je nog wat van 
      kunt maken in deze droge streeek".<BR>
      <P>Hij was de eerste persoon geweest die ik ontmoette, de tweede auto die 
      ik zag. Ik had mijn auto aan de kant gezet om naar een klein kerkhofje te 
      lopen. Nieuwsgierig had ik naar data en namen gekeken op het dozijn 
      grafstenen van verschillende ouderdom. De Vries kwam bijna overal op voor. 
      Net toen ik weg wilde gaan, stopte een 'bakkie' en een middelbare man kwam 
      wat bars naar mij toe.</P>--"Goede morgen!" riep ik zo vriendelijk 
      mogelijk. God weet op welke ziel ik getrapt heb, dacht ik. Maar het viel 
      mee. Hij stelde zich voor als 'De Vries'.<BR>--"Van dezelfde De Vries 
      familie", vroeg ik terwijl ik naar de grafstenen wees.<BR>--"Ja, ja, het 
      is ons kerkhof", zei hij, "mijn overgrootvader, mijn moeder, het is bijna 
      allemaal familie wat hier ligt".<BR>
      <P>Intussen was er een tweede 'bakkie' gestopt, de derde auto die ik zag, 
      en een oude man komt naar ons toe.<BR>--"Dat is mijn vader, die is bijna 
      tachtig", zei de eerste man, "hij heeft wat meer tijd dan ik. Ik moet naar 
      de schapen". Hij stelt mij aan zijn vader voor en neemt afscheid. <BR>En 
      zo ontmoet ik Jacobus. Hij vertelt honderuit. "Wie is die?", "En wie is 
      die?" hoef ik maar te vragen en zo komt het hele familieverhaal 
      tevoorschijn. Na mijn fantasieën over de karavaan ossenwagens krijg ik nu 
      een beeld van het lief en leed. Hij wijst op de nieuwste grafsteen, 
      geboren 1955, gestorven 1998.<BR>--"De vrouw van mijn zoon. Aan kanker 
      overleden. Ze hadden drie kinderen. De oudste is nu 13 en is in de stad op 
      het college."</P>
      <P>--"En wie is Van Doorn", vraag ik op een graf wijzend met: <I>geb 6 des 
      1902 te Naarden, Holland.</I> "Gods weg is volmaak", zegt de 
      spreuk.<BR>--"Jacob kwam hier aangelopen in de jaren 50. Hij was 
      bouwvakker en vroeg mij of hij hier kon blijven voor een laatste 
      rustplaats. Hij had het moeilijk met zichzelf maar hier leefde hij op. Hij 
      werkte op de plaas. Hij is nog elf jaar met mijn zuster getrouwd geweest 
      toen hij in 1966 stierf. Hij had nooit kunnen verwerken dat hij in de 
      meidagen van jullie oorlog in 1940 zijn vrouw en kind verloren 
      had".</P>--"Hoe verloren?" vroeg ik, "In het bombardement van 
      Rotterdam?"<BR>--"Nee, gewoon verdwenen gedurende die dagen. Niemand weet 
      hoe. Hij heeft ons vaak het verhaal verteld en hij had er gerechtelijke 
      stukken van die hij ons liet lezen. Toen hij in 1952 eindelijk de 
      officiële verklaring kreeg dat zijn vrouw als overleden moest worden 
      beschouwd, kon hij het niet langer in Holland volhouden en emigreerde. En 
      zo kwam hij bij ons. Hij was heel gelukkig met mijn zus."<BR>
      <P>--"Daar ligt zij", zei hij wijzend op een ander graf, "ze heeft niet 
      veel geluk gehad in haar leven".</P>
      <P>--"En wie is Cummins", vroeg ik wegens de 'vreemde' naam op het graf 
      naast dat van zijn zus. Iemand overleden in 1936.</P>
      <P>--"Dat was de landmeter die wat werk voor ons gedaan had om de 
      verdeling van het land af te palen. Een engelsman. Hij werd verliefd op 
      mijn zus en toen zijn ze getrouwd. Maar 28 dagen later", zei hij met 
      stemverheffing, "was hij opeens dood. Een buikziekte. Er was een 
      epidemie." </P>
      <P>--"Zij is toen ook overleden", vervolgt hij, wijzend op een graf van 
      een meisje van 13 jaar. Zij was mijn jongste zusje".</P>
      <P>In een hoek, een beetje afgelegen, had ik eerder nog een graf gezien 
      dat mij had geintrigeerd. Er had op gestaan: <I>Ons getroue dienskneg 
      Toontjie Koran. 1890 doot 8 julie 1957.</I></P>
      <P>--"Tja", zegt Jacobus, "zwarten worden begraven op hun eigen grondje, 
      maar hij was heel apart en daarom ligt hij hier".</P>
      <P>We nemen afscheid. Hij moet zijn zoon helpen met die klus met die 
      schapen. Ik beloof foto's te sturen, en als ik het volgend jaar weer kom, 
      zal ik hem zeker bezoeken.</P>--"Graag", roept hij lachend, "als ik er dan 
      nog ben", en begint omstandig uit te leggen dat zijn gehoor, en zijn 
      gezicht, en zijn benen niet maar zijn zoals vroeger. En ook waar ik moet 
      zijn om na te vragen of hij nog leeft, maar dan onderbreek ik 
      hem:<BR>--"Ik kan toch veel beter eerst naar dit kerkhofje komen om te 
      kijken of U hier ligt of niet".<BR>
      <P>Hij geeft mij lachend gelijk. Hij wijst op een plek. Allemaal 
      overbodige uitleg.<BR>--"Maar nu moet ik echt weg. Mijn zoon kan het niet 
      alleen af"</P>
      <P>'Een beetje patriarch ben jij ook', denk ik als ik wegrijd.</P><FONT 
      size=-1>Van Rhijnsdorp, 15 maart 2000<BR>© 2000, Gérard van Eyk</FONT> 
      <HR>
  </TR></TBODY></TABLE></TR></TD></CENTER></BODY></HTML>
