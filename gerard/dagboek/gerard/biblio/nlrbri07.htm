<HTML>
<TITLE>Mijn reisbrief N&ordm; 7</TITLE>
<BODY>
<CENTER><TABLE BORDER="0" WIDTH="80%" ><TR><TD BGCOLOR="#FFCC33"><FONT FACE="Arial,Helvetica">
<CENTER><P><FONT SIZE="+1">Mijn Reisbrief No 7 

<P><FONT SIZE="-1">Parijs, 24 September 1999</CENTER>

<FONT SIZE="+0">
<P>Beste Vrienden en Vriendinnen, 

<P>"Ik ben in Parijs!!" Met een schok dringt het tot mijn ziel door
als ik er al een kwartier ben. Pas als ik de klinknagelbalken van het
metrostation van Gare de Lyon zie, gebeurt het. Opeens voel ik mij
weer op vertrouwd terrein. De grote gemoderniseerde aankomsthal had
net zo goed Tokyo Railway Station kunnen zijn. De herkennigsschok
maakt mij  warm en week van binnen. Even later dringt ook de
metrolucht tot mij door. 

<P>Een jaar geleden was ik er ook. Ik was er jaren niet meer geweest.
Ik was er om het Petit Palais voor verhuur gereed te maken. Nu ben ik
er om het Grand Palais te verhuren. Allebei zaken die ik mij enkele
jaren geleden niet kon voorstellen. Het zou een daad van ontrouw, of
erger, zijn geweest. Het afscheidsproces zet zich kennelijk voort.
 
<P>Maar ik ben in Parijs! Vanmorgen om half zeven uit B&eacute;ziers
vertrokken en het is nu nog geen twaalf uur. De hele zomer heb ik op
het platteland doorgebracht, maar hier voel ik mij meteen weer
vertrouwd. Meer nog, ik geniet van de grote stad. 

<P>Opeens ben ik terug in Barcelona, begin Mei van dit jaar.
Hetzelfde gevoel. Ik kijk mijn aantekeningen er op na. Ik begon er
een reisbrief te schrijven die ik nooit heb afgemaakt. Ik verbaas mij
niet als ik dat concept nog eens lees: 

<BLOCKQUOTE>"Ik ben in Barcelona!! Met volle teugen geniet ik. Na acht maanden
La Gomera, alleen onderbroken door een escapade naar Fuerteventura
en twee naar de 'grote stad' op het andere eiland, eindelijk weer
iets van het kaliber van Parijs".</BLOCKQUOTE> 

Alle dromen van mijn tweede leeftijd komen naar boven: De wereld
rondreizen en eindigen in een echte grote stad; als vaste bewoner.
Lang zag ik Lissabon in die dromen, maar het werd Parijs. Of beter,
het werd het net niet. Jullie weten waarom. Het bleef bij een
bruggehoofd, een pied a terre. Toch maken die onvervulde dromen mij
niet verdrietig of boos. Ik ben er eigenlijk heel nuchter over, als
een neutrale waarnemer. Mijn dromen moesten een andere wending nemen.
Tja, ik heb andere dromen die ik nu volg. 

<P>Laat mij deze reisbrief vervolgen met de aantekeningen uit
Barcelona. Het nooit afgemaakte concept van 6 mei vervolgt met:

<BLOCKQUOTE>"Gisteren heb ik alleen maar nieuwsgierig rondgekeken naar alles wat
een grote stad een grote stad maakt; als een nieuwsgierig kind,
ternauwernood tijd om te denken aan de klusjes die ik mij had
voorgenomen: enkele CD-Roms kopen die de boekhandel van Tenerife mij
wel beloofde maar nooit leverde; de Gaudi-objecten weer eens
helemaal langs lopen of zittend op een terrasje reisbrieven
schrijven. En nog zo wat. Nee, niets van dat alles tot nu toe. Ik kom
enkel tot wat ansichtkaarten met mijn eerste impressies. Op de
Ramblas de kleurige bloemenkiosken en de levende standbeelden die zo
in de mode blijken bij "ondernemende theaterstudenten".</BLOCKQUOTE> 

Nu ik vanuit Parijs op die vier dagen Barcelona terugkijk, zie ik
het  grote verschil in de relatie die ik met met beide steden heb.
Meer dan alle andere grote steden heb ik het gevoel met het kloppend
hart ervan contact te hebben: Ze maken mij vitaal. (Ha! ha!, want na
vier dagen Barcelona had de oude moeheids'ziekte' weer toegeslagen.
Maar een spirituele opleving is er nog steeds. Zoals vanmorgen in
Gare de Lyon.) 

<P>In termen van familie uitgedrukt is Parijs een broer, het
speelkameraadje van vroeger, die ik wat uit het oog ben verloren.
Barcelona is de oom waarmee ik steeds een warme en respectvolle
relatie heb onderhouden. Parijs ontmoette ik voor de eerste keer als
17-jarige padvinder, als deel van de Jamboree van 1947 in Soissons.
Barcelona ontmoette ik als 30-jarige jonge ingenieur. Dat heeft
wellicht de relatie bepaald. Ik kwam er alleen voor zaken. Mijn
verlangen om er eens enkele dagen 'onverplicht' rond te wandelen kon
ik pas dit jaar vormgeven. 

<P>Tja, nu ben ik plattelander en zwerver, het tegendeel van het
zelfbeeld van mijn tweede leeftijd: Eindigen als stadsbewoner. Deze
flat waar ik nu zit te schrijven, en die ik straks zal verhuren, is
er het stenen bewijs van. Ik ruim wat spullen op om ruimte te maken
voor de huurder. Veel van vroeger kan ik weggooien. Met sommige
dingen aarzel ik. Wat moet ik met de jaarboeken en de foto's van de
Historische Vereniging van het 14e Arrondissement? Het is een oude
liefde die ik in de steek moest laten. Ik zie nog meer herinneringen
in dit appartement dat ik heb vormgegeven tot in de details. Ik zal
de huurder vragen er lief voor te zijn. Ik ben de enige die de
onderliggende dromen ziet van de man die dit heeft vormgegeven. Ik
heb nu andere dromen, en die zijn mij even lief. Het afscheidsproces
gaat, langzaam maar zeker, verder. Vier jaar geleden kon ik mij de
verkoop van deze flats niet voorstellen. Nu verlang ik naar dat
moment. De punt moet worden gezet. 

<P>En wat deed ik deze zomer? Ik woonde in Cessenon en de kinderen en
kleinkinderen waren er weer. Ik ben weer wat meer grootvader, ook een
boeiend leerproces. Maar, anders dan mijn plannen, schreef ik geen
reisbrieven. De verbouwing van het huis en de cursus kleinschalige
marketing, die ik met Ghislaine in La Gomera gaf, kregen prioriteit.
Aan het einde van de zomer ging ik nog even naar NL om de collega's
uit Delft te zien en mijn 70e verjaardag te vieren. Op de terugweg
naar Cessenon, logerend bij vrienden in Kortrijk, lees ik in de Knack
van 15 September een interview met Adriaan van Dis. Als
reisvoorbereiding heb ik net zijn reisverslag over Zuid-Afrika
gelezen, Het Beloofde Land. Er wordt ternauwernood over Zuid-Afrika
gesproken, vooral over zijn nieuwste boek.  

<P>En opeens zegt Van Dis, als excuus voor het late verschijnen van
zijn nieuwe boek: 

<BLOCKQUOTE>"Ik ben te lang weggelopen van de taak die ik mij
heb gesteld: Namelijk te schrijven en achter mijn bureau te zitten
(...) Hoewel dat hoorde bij dat proces van zelfontdekking, grenzen
verkennen. Wat zijn mijn mogelijkheden? Wat durf ik allemaal?
Uiteindelijk moet er maar een ding gedurfd worden: Je nek uitsteken
in de eenzaamheid van je werkkamer".</BLOCKQUOTE>

Pats! Die zit! Het is alsof ik
mijzelf hoorde. Mijn onderliggende onvrede ten voeten uit. Het
volgend jaar geen verblijf in Cessenon zoals het afgelopen jaar. Dat
had ik mij al voorgenomen. Dat is te sedentair. Schrijven kan ik
alleen maar in een pensionkamer waar ik geen bindingen mee heb. Zoals
nu in deze flat. Na het opruimen van gisteren heb ik er geen
bindingen meer mee. Het afscheid is genomen. 

<P>Intussen zie ik vanaf deze vertrouwde schrijfplek de volle maan ondergaan. Van deze plek heb ik vaak de zonsondergang over Parijs gezien. Met een rustig ritme van "opruimen-schrijven-slapen" is het nu de vroege ochtend van 25 September. (De verjaardag van mijn zoon Jeroen. Hij
wordt 39. Proficiat Jeroen!). Dadelijk komt de huurder om de inventaris over te nemen. De punt is bijna gezet. 

<P>Hartelijke groet,&nbsp;&nbsp;&nbsp;<font face="Lucida handwriting"><B>G&#233;rard</B></FONT>
<BR>
<HR size=3 width=90% NOSHADE>
<BR><FONT FACE="arial,helvetica" SIZE="+0">&copy; 1997 G.H.A. van Eyk,
escritor itinerante.</TD></TR></TABLE></CENTER>
</BODY>
</HTML>
