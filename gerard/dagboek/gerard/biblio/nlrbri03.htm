<HTML>
<TITLE>Mijn Reisbrief N&ordm; 3</TITLE>
<BODY>
<CENTER><TABLE BORDER=0 WIDTH="80%" ><TR><TD BGCOLOR="#FFCC33">
<CENTER><FONT FACE="arial,helvetica" SIZE=+2>Mijn Reisbrief N&ordm; 3
<P><FONT FACE="arial,helvetica" SIZE=-1>San Sebastian de La Gomera
(Canarische Eilanden), 13 September 1998</CENTER>
<P><FONT FACE="arial,helvetica" SIZE=+0>Beste vrienden en vriendinnen,
<P>De eerste dag in La Gomera;
zondag 13 september. Ik heb de hele ochtend NIETS gedaan. Ik moet eerst
maar eens uitpuffen van de lange zomer in het Noorden voor ik de bal weer
oppak en verder speel de komende negen maanden. Want dat ligt vast: Het
volgend jaar, eind Mei, over negen maanden, ben ik er weer. De eerste week
van Juni gaan Ghislaine en ik naar het Concours Reine Elisabeth in Brussel.
Dat is ons jaarlijkse Muzikale Cadeautje. In de zomer hoor ik weer mijn
eigen CD's; die liggen in Frankrijk op mij te wachten. Intussen zal ik
met mijn kiene kortegolfontvangertje de ether afstropen naar klassieke
muziek en alle andere gelukstreffers benutten.
<P>Maar vanmorgen deed ik NIETS;
uitpuffen van de reis van de laatste dagen. Vrijdag om 12 uur op de trein
in Eindhoven. Ghislaine brengt mij weg. Pas om vijf uur vertrek ik vanaf
Schiphol omdat wij als chartervlucht achter de lijnvluchten komen op deze
drukke vrijdagmiddag. De boot naar La Gomera haal ik niet, concludeer ik
nuchter. Vanaf het vliegveld Reina Sofia bel ik enkele hotels: Geen plaats!
Ik heb geen zin om langs de verschillende pensions en logementen rondom
de haven te gaan 'shoppen'; zeulend met mijn twee koffertjes. Ik besluit
de nacht op het vliegveld door te brengen; knikkebollend in een van die
harde stoelen, aaneengesmeed tot pijnbanken waarop zelfs de meest uitgeputte
reiziger niet zal gaan liggen. Anti-ergonomie, maar 'Ordnung mu&szlig;
sein!'. Ik verlang naar de rommelige busstations van Zuid Amerika die geen
verschil maken tussen dag en nacht, of liggen en zitten. Dat is het ware
reizen.
<P>Ik babbel met Alan Martin,
want zo blijkt mijn buurman te heten. Net als ik, zit hij achter zijn vliegveldkarretje
met zijn bagage. Geen vakantieganger, constateer ik onmiddellijk. Inderdaad,
zijn bagage blijkt, net als de mijne, zijn hele hebben-en-houden. Maar
wat een verschil! Mijn twee strakke koffertjes en een kleine compacte schoudertas
tegenover zijn versleten, te grote, koffer, een gammel vouwkarretje, enkele
halfvolle tassen en wat kleingrut. Toch heeft hij de uitstraling van een
ervaren reiziger en dat maakt mij nieuwsgierig.
<P>Hij gruwt van 'de marketing'
die maakt dat 'iedereen' teveel spullen heeft. We hebben een goed gesprek
over onze veelvraatcultuur die de natuur diepgaand haat. (Of vreest, twijfelen
we.) Hij kent de prachtige zin van Bernie uit de epiloog van zijn Games
People Play: 'There is no hope for mankind, only for the individual'. Maar,
anders dan ik, heeft het niet zijn instemming. Hij reist al acht jaar op
deze manier; vooral tussen Edinburgh, zijn geboortestad, de Canarias en
nog een plekje in Polen. Telkens bouwt hij een zaakje op waar hij redelijk
van kan leven, maar als het hem aan een plaats bindt doet hij het weg.
'Ik doe graag iets met veel dienstverlening er in. Dan kom ik met veel
mensen in aanraking. Die overtuig ik er van dat ze met minder spullen kunnen
leven'. Hij heeft pizza's gebakken, een wasserette gehad en dacht nu over
'iets met veel persoonlijk contact op het gebied van computers en internet',
maar het idee is nog vormloos. Hij is elektronica ingenieur, maar deed
er jaren niets mee.
<P>Even later werken wij serieus
aan een business plan voor iets wat hij in Tenerife zou kunnen doen. Hij
is een alerte en creatieve leerling. Ik ben trots dat ik een leeftijdsgenoot
met de Kleinschalige Marketing van mijn vorige leven een stukje op weg
heb geholpen. 'Nee', zegt hij, 'ik ben drie-en-vijftig'.&nbsp;
<CENTER>-oOo-</CENTER>
Op La Gomera maak is snel een
rondje: Drink bij Victor's bar een wijntje en parkeer er mijn koffers.
Dan doe ik boodschappen op de markt en bij Jos&eacute;, de fruitman die
het met mij eens is dat fruit alleen heel rijp lekker is. Hij heeft altijd
wat speciaals voor mij dat hij voor niets meegeeft, want het is vaak onverkoopbaar.
Zijn vrouw niet. Die gaat heel sluw kijken als ik een handjevol zeer rijpe
bananen heb uitgezocht. En als ik dan op korting aandring kijkt ze bovendien
zeer zuinig, haast vals, met haar samengeknepen lippen.
<P>Ik moet denken aan het echtpaar
in Prades waar ik de laatste week van mijn verblijf in Frankrijk perziken
kocht; langs de kant van de weg, nog in de kom van het dorpje. Een ouder
echtpaar zat naast een paar kisten perziken. Zij breide ijverig. Hij zat
in de luie stoel van het weer en van zijn leeftijd te genieten. Twee soorten
hadden ze. Ze zagen er niet bijzonder fraai uit: typisch produkten van
eigen tuin; buiten de normen van veilingen en tussenhandelaren. Ze kostten
een habbekrats. Ze deden mij denken aan de perziken in onze nieuwe tuin.
Ze roken precies zo, maar die van ons waren nog keihard. Deze waren rijp
en vol sap, op het overrijpe af. Voor de niet-kenner zelfs naar rotting
neigend. Zoals een perzik hoort te zijn.&nbsp;
<P>Hij verontschuldigde zich
voor het uiterlijk. Ik beweerde dat een prachtig uiterlijk niets over de
smaak zei: 'Integendeel', dikte ik aan. De vrouw, die zich uitdrukkelijk
afzijdig had gehouden, liet haar breiwerk los en mengde zich heftig in
het gesprek met een mengsel van instemming en maatschappijkritiek: De mensen
worden bedrogen door de supermarkten en weten niet meer wat lekker is.
<P>Hij bleek zijn hele leven
perziken te hebben gekweekt. Met hem kon ik praten over al die lekkere
perziken die ik de laatste maanden had gegeten: Iedere paar weken een ander
ras; een andere smaak. Ik zei, 'U bent een expert'. 'U ook', zei hij, zocht
iets achter in de schuur en kwam tevoorschijn met een handvol puntgave
grote, sappige, perziken die hij in mijn handen stopte. 'Kijk', zei hij,
'zo worden ze als ik in April al begin met snoeien en uitdunnen. Ik bewaar
ze voor mensen die er oog voor hebben'.
<CENTER>-oOo-</CENTER>
Om mij weer in te leven in 'El
Mundo Espa&ntilde;ol', had ik in Eindhoven al een spaanse krant gekocht
en op Schiphol een andere. In de zomermaanden had ik 'Spanje' verwaarloosd
wegens de verbouwing van Ghislaine's huis in Cessenon, en computervirussen
hadden de rest van de tijd opgeslorpt. Ik was net op tijd om over Chili
te lezen: Vijf-en-twintig jaar geleden viel Allende en kwam Pinochet aan
de macht. Foto's van relletjes, historische foto's van de coupe, politiek
commentaar en persoonlijke getuigenissen. Ik voelde mij weer helemaal thuis,
de commentaren waren wat stereotiep en, op een enkele uitzondering na,
niet op het niveau van de boeken en commentaren die ik dit voorjaar in
Chili bij de 'troonsafstand' van Pinochet had gelezen. De persoonlijke
getuigenissen waren echter ontroerend en brachten mij terug in Chili.
<P>Ook voor het spaanse nieuws
haakte ik in op een goed moment. Twee leden van de vorige (socialistische)
regering gingen net in de gevangenis na een lang proces dat tot in hoogste
instantie was uitgevochten. Voor hun aandeel in de 'smerige oorlog' tegen
de ETA. Felipe Gonz&aacute;lez, de vorige regeringsleider, poseerde demonstratief
met hun voor de gevangenisdeur. Uit solidariteit, maar het is niet duidelijk
wat de rechtsstaat meer aantast. Is het deze publieke negatie van een rechtelijke
uitspraak door een grote politieke partij, en is het, zoals de socialisten
beweren, een verhulde vorm van wraakneming of triomfalisme? Of is het dit
'Calimero-gedrag' van de oppositie?&nbsp;
<P>Of hebben de hoogste rechtelijke
instanties toch Politiek en Recht door elkaar gehaald. Per slot viert Spanje
pas over een maand het 20-jarig bestaan van de grondwet die de hoogste
rechters onafhankelijk maakte van de politiek. Zeker is dat dit een 'moeilijke
passage' is op weg naar democratie; daarvoor is meer nodig dan een grondwet.
Zeker is ook dat de grote partijen, hetzij als regeringspartij, hetzij
als oppositie, elkaar moeten blijven respecteren. Dat is moeilijk voor
dit volk van conquistadores dat gewend is de overwonnene triomfalistisch
in de grond te stampen. Ik hou jullie op de hoogte.
<P>Met hartelijke groet, 
&nbsp;&nbsp;&nbsp;<font face="Lucida handwriting"><B>G&#233;rard</B></FONT>
<BR>
<HR size=3 width=90% NOSHADE>
<BR>&copy; 1998 G.H.A. van Eyk,
escritor itinerante.</TD>
</TR>
</TABLE></CENTER>
</BODY>
</HTML>
