<html>
<a name="subtop"></A>
<title>Mijn Dagboek 03</title>
<body>
<center><table WIDTH="80%">
<tr>
<td>
<HR>
Dit Dagboek 03 loopt van 15 April 2000, met de aankomst in La Gomera tot 27 Mei 2000, het 'wijnverdeelgebeuren' in Eindhoven. 
<BR>(Daarna zijn er tot 3 september geen aantekeningen.)
<HR>
San Sebastian de La Gomera, zaterdag 15 april 2000
<BR><B>Aankomstdag.</B> Rond de middag was ik hier. Precies 48 uur 
onderweg geweest, want in Yzerfontein reed ik ook rond de middag weg. Ik 
maakte nog een gezellige tussenstop bij René, en op het vliegveld heb ik 
nog flink wat ZA pers gelezen: <BR>1 Om de schâ wat in te halen, want het 
laatste Afrikaans- artikel en het inpakken hadden mijn leesuurtjes wat 
onder druk gezet. <BR>2 Als afscheid van Afrikaanse lektuur: Ik vond een 
paar goede politieke overzichten en van het 'Hansie-drama' las ik de 
'volksgevoelens' in de ingezonden brieven. <I>Cape Times</I> en <I>Die 
Burger</I>, die anders over twee verschillende werelden lijken te spreken, 
hadden het nu over één en hetzelfde Afrika. Inderdaad een 'nationale 
ramp', iedereen is ontsteld, probeert zich bij de feiten neer te leggen, 
maar kan het niet geloven. <BR>In het vliegtuig naar Londen had ik leuk 
reisgezelschap, een jong stel waarvan de vrouw nèt een toeristenbureau had 
opgezet. Ze waren op weg naar Schotland voor een vakantie en om er ook wat 
'professioneel' rond te neuzen. En verder veel gelezen en goed geslapen. 
Aan de franse reisbrief die ik was begonnen, kwam ik niet toe.<BR>Vroeg in 
de morgen wat ik op Heathrow, maar daarvandaan vertrekken geen vliegtuigen 
naar Tenerife. De keuze was Gatwick of Stansed waar de (semi-)charters 
vertrekken. Ik gokte goed: Gatwick. Er waren wel acht maatschappijen en 
tien vluchten op deze drukke dag vòòr de vakantie, ontdekte ik. Maar alles 
wat tjokvol en ze hadden eigen <I>waiting lists</I> waar ik wel op mocht 
staan. Ik zag het al vòòr me: overal op bepaalde conflicterende(!) tijden 
fysiek <I>op appèl</I> verschijnen! <BR>Gelukkig was er een 'winkeltje' 
dat het probleem oploste voor 15 pond <I>fee</I> en 70 pond voor de 
vlucht. Èn, niet geslaagd, 85 pond terug! Ik kwam daar als nummer 14 op de 
wachtlijst en kreeg een computeruitdraai van alle vluchten naar Tenerife, 
een stuk vollediger dan de lijst die ik zelf zojuist moeizaam had 
verzameld. (Overigens bleek later dat niet alle <I>carriers</I> 'lid' 
waren van dit 'winkeltje', want het Hilton hotel, op tien minuten 
loopafstand, hield er ook zo'n lijst op na en kostte 'maar' 80 
pond.)<BR>De ongein van fysiek <I>op appèl</I> verschijnen bleef, maar ik 
had alleen te maken met de jongeman van het 'winkeltje' die ook telkens 
verscheen, de onderhandelingen deed en geduldig de <I>No-Shows</I> 
afwachtte. Hij ving ook ander ongein op zoals het verplaatsen van 
vertrektijden, en dus appèltijden. Bij het achtste fysieke appèl was 
nummer 13 en 14 aan de beurt. Toen was het 1600, maar omdat het vliegtuig 
intussen zijn <I>time slot</I> had verspeeld, vertrokken we pas na 
vijven.<BR>Intussen was er tussen de <I>wachtlijsters</I> een gevoel van 
solidariteit ontstaan: We zagen elkaar telkens op het <I>appèl</I> en 
deelden de deceptie als er geen plaatsen vrijkwamen en waren gelukkig als 
er één of meer plaatsen werden toegekend. De gelukkigen werden hartelijk 
gefeliciteerd en iedereen deelde (niet zonder eigenbelang)dat geluk. We 
brachten de tussengelegen tijden door in een <I>coffee shop</I> en 
vertelden elkaar reisverhalen. Het leek wel de <I>Decamerone</I>. Dat was 
toch die groep gestrande reizigers ergens in de dertiende eeuw? Gestrand 
wegens een pestepidemie? Ik zou inderdaad tijd hebben gehad om met mijn 
diskette naar het Gatwickse internetcafé te gaan, maar dat 'groepsproces' 
wilde ik niet missen. Het was heel gezellig en de tijd ging snel.<BR>Van 
nummer 13, die later mijn reisgenoot naar Tenerife zou worden, hoorde ik 
nog iets interessants dat ik zeker ga natrekken. Toen hij mijn naam 
hoorde, zei hij dat zijn vriend in Brighton ook zo heette: John Van Eyk, 
een man van 65 die een bekende Bingo tent heeft op de wandelpier van 
Brighton. In mijn boekje over de stamboom Van Eyk, dat ik in 1962 schreef, 
komt een (achter)neef van mijn vader voor, ook ongeveer van zijn leeftijd, 
die --oh toeval-- in onze Meidagen van 1940 was gemobiliseerd en in 
Engeland terechtkwam, in Brighton, als ik mij goed herinner. Hij wilde na 
de oorlog echter geen contact meer met zijn NL familie en woonde volgens 
de verhalen met een vrouw waarvan de naam ook in mijn boekje voorkomt. Of 
er een relatie is --en hoe-- is niet duidelijk, maar ik ga dat wel 
uitzoeken. Brian McNamara, zo heette mijn reisgenoot, zal ik die gegevens 
doorsturen. (Ik moet nog eerst nog zien dat boekje te pakken te 
krijgen)<BR>Verder waren er de hele dag ook geruchten dat er een staking 
was in Tenerife van het personeel dat de bagage verzorgt. En inderdaad! In 
Tenerife was het een chaos. Met de bus reden we langs enorme stapels 
bagage en de hal was tjokvol met wachtende en ruziënde mensen die de 
welkomstgiden van hun touroperaters verwijten naar het hoofd slingerden. 
Die arme gidsen hadden als enige oplossing om ze dan maar zònder bagage 
naar het hotel of appartementenpark te brengen en later de bagage na te 
leveren. Maar wie die grote stapels had gezien kon dat niet vertrouwen en 
op harde toon werd hun toegeroepen dat essentiële kleren en medicijnen in 
die koffers zaten. De doorstroming van de grote groepen aankomers verliep 
niet naar wens. Kortom, chaos compleet!<BR>Maar ik hoorde ook gunstige 
geruchten. Naast de verhalen van mensen die al vanaf de vroege morgen op 
hun bagage wachtten, ging er het verhaal van het vliegtuig uit Parijs dat 
al na een uur zijn bagage had gekregen. Wij arriveerden om negen uur. De 
gezagvoerder onderhandelde met de stakers of wij zelf onze koffers vanuit 
het vliegtuig mochten meenemen in de vliegveldbus. Dat werd geweigerd, 
maar ze hadden wel beloofd 'iets' extra's te doen, liet de gezagvoerder 
weten voor wij in de bussen stapten. Inderdaad, wij waren een 
uitzondering. Nèt vòòr middernacht kwam onze bagage door, en we spraken 
mensen die inderdaad al vanaf de ochtend op hun bagage wachtten. Mijn 
mogelijke bussen naar Los Cristianos of Santa Cruz waren weg en om zo laat 
nog met een taxi op zoek te gaan naar een hotel, trok mij niet aan. En 
toen heb ik de nacht maar dommelend doorgebracht op dat tjokvolle 
vliegveld. Vanmiddag heb ik dat met een siësta weer ingehaald.<BR>Op de 
nieuwe ferry van Fred Olsen, die van half elf, ontmoette ik de broer van 
Ignacio met mijn voor reparatie achtergelaten laptop. En om twaalf uur ook 
Ignacio zelf. Hij bracht mij naar de flat waar hij wat fruit had 
neergelegd, maar bijpraten komt morgen. Vandaag moest hij naar de bruiloft 
van een vriend. En zo is de cirkel van drie maanden weer rond. 

<BR><BR>San 
Sebastian de La Gomera, vrijdag 21 april 2000<BR>Semana Santa, de grote 
voorjaarsvakantie. Het eiland is tjokvol, maar hierboven merk ik er niets 
van; alleen als ik in de benedenstad kom. Ik ga trouw iedere dag de 400 
traptreden naar beneden --en terug!!-- om de routine weer in de benen te 
krijgen. Ik moet er weer aan wennen.<BR>Dit wordt wel de laatste 
aanvulling van de ZA-sites. Ik heb nu pas de franse reisbrief afgewerkt 
die ik op mijn vertrekdag in concept gereed maakte, maar daarna waren er 
vele andere prioriteiten. Ook kreeg ik nog een gedicht van Jeroen waarmee 
ik zijn pagina heb aangevuld. Misschien dat ik nog wat schrijf over een 
andere "afhandeling van mijn reis", namelijk de kubieke meter wijn die nog 
onderweg is. Zoals het er nu uitziet zal ik op 27 Mei, een Zaterdag, in 
Eindhoven een zéér eenvoudig <I>wijnverdeelfeestje</I> houden. Ik huur een 
garage, of een ander tijdelijk onderkomen voor die dertig dozen, (10 
verschillende wijnen!), zet er wat proefglazen neer --en eventueel wat 
stoelen. Ik zorg verder nog voor een kurketrekker, en dan proeven maar! 
Knabbeldingetjes moeten de <I>meenemers</I> zelf meenemen. Iedereen die 
weggaat neemt een doos mee want ik kan die toch niet bewaren. Laat mij er 
niet mee zitten!! Wie dit leest is <I>sowieso</I> uitgenodigd, want de 
wijn is bedoeld voor mijn trouwe --of minder trouwe-- lezers en idem 
correspondentievriend(inn)en.<BR>Over de toekomst van deze sites heb ik 
nog weinig nagedacht. Het is in elk geval een goed idee voor een volgende 
keer, of misschien ook wel meer permanent: Een soort <I>"Waar-ben-je?" 
site.</I> Dit dagboek zal ik tzt in de 'normale' volgorde zetten en zeker 
ook wat opschonen en uitdunnen. In die vorm wil ik het wel 
bewaren.<BR>Kortom, dit is het einde van de reis.<BR>Tot ziens op het 
wijnverdeelfeestje! 

<BR><BR>San Sebastián de La Gomera, zaterdag 29 april 
2000<BR>Het dagboek in op 21 April afgesloten, maar ik ga nog even verder 
met de laatste nieuwtjes.<BR>Dit 'achteruitlezende' dagboek heb ik 
ingekort. Je kunt nu nog maar terug tot 28 maart, de datum dat het 
wijnplan voor het eerst ter sprake kwam. Het hele dagboek blijft echter op 
twee manieren toegankelijk, en wel in de 'historische volgorde'. Ten 
eerste bij de artikelen als "Geïndexeerd Dagboek". Er is een index bij 
waarmee je naar iedere datum kunt springen en terug. Ten tweede als 
MsWord6 file in gezipte vorm bij de betrokken zip-lijst. Dat is zonder 
index. Misschien zet ik er ooit een index bij van de voornaamste 
gebeurtenissen, maar eerder denk ik aan een sterk verkorte uitgave met 
alleen de <I>highlights</I>.<BR>De uitnodiging voor het 
'wijnverdeelgebeuren' staat nu ook bij de artikelen. Speciaal voor de 
gelegenheid heb ik een ouder spaans artikel, El Regalo, in het NL vertaald 
onder de naam van "Het Kado". Je kunt het als een bijlage van de 
uitnodiging zien, want die laatste badineert wat over de betekenis van een 
reissouvenir en het kado in het maatschappelijk verkeer. 

<BR><BR>San 
Sebastián de La Gomera, zondag 7 mei 2000<BR>Ik heb de twee franse 
reisbrieven met mijn 'prof' Daniël gecorrigeerd en in deze nieuwe versie 
opgeladen. Ik heb ook een ZIP met àlle documenten van deze site op dit 
moment voor downloaden gereedgelegd. Het is eigenlijk mijn 
veiligheidsarchief dat sowieso op de server staat.<BR>Of de wijn is 
aangekomen, weet ik nog niet. Ik ga Lambert eens bellen. Het wordt 
spannend!!<BR>Op de uitnodiging heb ik al verschillende positieve reakties 
gehad en toezeggingen. Dat ziet er goed uit! 

<BR><BR>San Sebastián de La 
Gomera, dinsdag 9 mei 2000<BR>Ik weet nog steeds niet of de wijn inderdaad 
in Gorredijk bij Baarsma is aangekomen. Baarsma zelf, die het zou kunnen 
weten, was de vorige week met vakantie. Ik probeer nu Darling Cellars in 
ZA te bellen, maar die lijn is 'overvol, later bellen', weet Telefónica al 
de hele dag te melden. Het wordt spannend, maar maak je niet ongerust: Hou 
deze site maar in de gaten!<BR>Intussen heb ik de gecorrigeerde versie van 
mijn laatste spaanse reisbrief gereed voor opladen. Ik heb dezer dagen ook 
mijn archiefsites, waar ook het spaanse project op staat --en mijn 
curriculum in vijf talen-- weer <I>up to date</I> gemaakt. Dat werd nodig, 
maar voor de ZA artikelen blijft deze site voorlopig <I>in de 
lucht</I>.<BR>De archiefsites zijn: http://perso.wanadoo.fr/gerard.van-eyk 
en http://ourworld/compuserve.com/homepages/Gerard_Van_Eyk 

<BR><BR>San 
Sebastián de La Gomera, woensdag 10 mei 2000<BR>Eerst even een momentje 
... 60 jaar geleden ... als knulletje van 10 zag ik de eerste duitse 
patrouille over de Straelseweg naar Venlo gaan; 's morgens, nog in de 
schemering; met bajonet, en geweren in aanslag. Mijn woede was onbegrensd. 
Ik wilde er met de vuist op af. Mijn moeder hield mij tegen.. Even een 
momentje dus... <BR><BR>De wijn schijnt terecht te zijn!!! <BR>De partij 
komt vrijdag 12 mei, overmorgen, in Rotterdam aan. De container gaat dan 
naar Oosterhout waar Baarsma kennelijk een depôt heeft. Lambert wordt 
ingelicht als die daar is aangekomen.<BR>Ik kocht de wijn op dinsdag 4 
april en die zou in de wekelijkse container van vrijdag 7 april worden 
geladen, want mijn bestelling was helemaal 'uit voorraad'. De container is 
precies drie weken onderweg en had 28 April moeten aankomen. Wat gebeurde 
er? Ik weet het niet. Als de wijn a.s. Vrijdag komt is die kennelijk twee 
weken later verzonden. Ik had inderdaad geen bevestiging van de 
verscheping. Dus probeerde ik te bellen. Maar nu krijg ik via Lambert het 
bovenstaande bericht. Ik blijf de gebeurtenissen op de voet volgen en op 
de site zetten. Hou de site maar in de gaten! 

<BR><BR>San Sebastián de La 
Gomera, zondag 14 mei 2000<BR>Ik heb vandaag de laatste foto's gekregen. 
Peter heeft ze voor mij gescanned. Ga kijken! Het zijn de laatste 
impressies over dit land, over de streek waar ik was.<BR>Over de wijn geen 
verder nieuws. Ik wacht tot Lambert mij opbelt of mailt, want hij wordt 
door Baarsma gebeld als de container in Oosterhout is. Afgelopen vrijdag 
moet die zijn aangekomen.<BR>Wat mijn reis naar NL betreft heb ik nog geen 
ticket gekocht. Ik wacht op een <I><B>last minute service</B></I>, maar 
die begint pas vijf dagen vòòr de gewenste vertrekdatum te functioneren. 
Ik probeer woensdag 24 te vliegen. Als ik dan laat in Brussel, Amsterdam, 
Frankfurt of Düsseldorf aankom heb ik nog wat speling voor mijn eerste 
afspraak op vrijdag 26. <BR>Ik denk dat ik morgen, maandag, een 'normale' 
reservering probeer te krijgen.... voor alle zekerheid. 

<BR><BR>San 
Sebastián de La Gomera, donderdag 18 mei 2000<BR>Pas vandaag heeft Lambert 
de langverwachte e-mail gekregen dat onze wijn is aangekomen. Morgen gaat 
hij meteen bellen om de overname en het verdere transport naar Eindhoven 
te regelen. We hebben nog een hele week, dat moet wel lukken. Ik had al 
wat aan <I>contingency planning</I> gedaan voor het geval dat de wijn er 
niet zou zijn. Prachtige plannen!! Ik vertel er wel over als we samen 
zijn. Inderdaad, misschien wel --ondanks alles-- zónder de wijn waar we nu 
naar uitkijken. Maar feestelijk zou/zal het in ieder geval 
zijn.<BR>Intussen heb ik ook een biljet kunnen kopen, ook al zo'n 
voorwaarde <I>sine qua non</I>. Ik heb de juiste tijden en het 
vluchtnummer nog niet (die zet ik tzt wel op de site), maar het wordt 
woensdag 24 mei rond 1900 dat ik in Brussel aankom. Als er geen 
vertragingen zijn kom ik dezelfde avond nog wel in Eindhoven. Ghislaine is 
dan nog aan het werk en komt pas donderdagavond thuis.<BR>Ik heb vandaag 
ook een boekkarakterisering op de site gezet. Een echte recensie kan ik 
het niet noemen, dan had ik die nieuwe uitgave ook echt bij de hand moeten 
hebben. Ik schreef het voor bol.com die een vrij recente paperbackuitgave 
in hun collectie bleken te hebben. Maar bol.com heeft die nog steeds niet 
kunnen plaatsen. Ze worden door computerproblemen geteisterd, zeggen ze. 
<BR>Dat was het nieuws van vandaag. 

<BR><BR>San Sebastián de La Gomera, 
vrijdag 19 mei 2000<BR>Nog geen nieuws over de wijn. Wachten maar!! Op het 
telefoontje van Lambert.<BR>Intussen heb ik mijn elfde NL reisbrief af. Ik 
was er de vorige week al half en half mee klaar. Hier issie! Het boek van 
Reich-Ranicki, <I>Mein Leben</I> speelt een grote rol in mijn verhaal. 
Samen met de andere hernieuwde contacten met europese kranten en 
nieuwsberichten. Vreemd hoe een grote invloed dat uitoefent. Waar vertoef 
je? Waar is je fysieke gezichtspunt? 

<BR><BR>San Sebastián de La Gomera, 
maandag 22 mei 2000<BR>De dozen zijn ontdekt en Lambert heeft een 
vervoerder ingeschakeld die de lading Donderdagochtend of Vrijdagmiddag op 
Lakerstraat 15 zal afleveren. Donderdagochtend hoop ik ook zelf in 
Eindhoven te zijn. Maar Ghislaine is zeker thuis. <BR>Het werd spannend. 
Als de wijn onverhoopt bij de douane of elder zou zijn blijven steken, dan 
zou de <I>verdeling</I> van het ZA-wijn<I>verdeel</I>gebeuren uit het 
programma zijn verdwenen en het ZA-wijngebeuren zou hebben plaatsgevonden 
met (andere) ZA-wijnen. Toch maar duimen dat er niet wat tussenkomt. 
<BR>Vanmorgen heb ik ook een copie op normaal VHS laten maken van de video 
over een dag in mijn leven hier in San Sebastian. Je ziet mij de trappen 
op en af gaan: Mijn dagelijkse "400 traptreden". En vooral veel mooie 
uitzichten over de stad, de zee en het buureiland Tenerife met de hoogste 
berg van Spanje, de vulkaan El Teide. <BR>Intussen heb ik ook mijn reis 
naar Brussel a.s. Woensdag --en het vertrek naar Kortrijk, Paijs en 
Montpellier-- geregeld en TGV billetten op het internet gekocht. Zie 
daarvoor de rubriek <B>Waar ben ik?</B> <BR>Vandaag zet ik ook de zip 
versie van mijn NL Reisbrief Nº 11 op de ZA-site. Die staat er al een paar 
dagen als HTML. De zip van de bespreking van <I>De Stad van Axen</I>, die 
er ook al een aantal dagen als HTML staat, gaat er dadelijk ook op. <BR>Ik 
werk intussen hard aan de nieuwe HTML-versie van de duitse vertaling van 
het boekje over Kleinschalige Marketing dat ik samen met Patrick Boel en 
Trudy Wigman --toentertijd-- heb geschreven. Maar ik denk niet dat ik het 
af kan maken vòòr mijn vertrek. Als zip is hij nu al beschikbaar op 
http://perso.wanadoo.fr/gerard.van-eyk. Daar staat die ook als HTML met 
hyperlinks, maar deze nieuwe versie wordt veel mooier opgemaakt en beter 
leesbaar. <BR>Dit zal wel het laatste bericht uit San Sebastián zijn. 
<BR>Tot ziens, zaterdag, bij <B>Het Gebeuren</B> 

<BR><BR>Eindhoven, 
donderdag 25 mei 2000<BR>De wijn is vanmorgen heus aangekomen. Maar er 
waren nog twee 'stoorberichten'. Maandagavond kreeg Ghislaine van de 
vervoerder. die Lambert had ingeschakeld, een fax met het bericht dat de 
levering niet kon doorgaan wegens het ontbreken van de wijn. Ik bel de 
vervoerder op en het blijkt dat ze intern het raadsel al hebben opgelost: 
"foutje van de planningsafdeling". En vanmorgen komt eindelijk de 
chauffeur: <BR>--"Heb je de dertig dozen wijn bij je?", roep ik blij. 
<BR>--"Nee", zegt hij verbaasd, "hier op mijn vrachtbrief staan er maar 
twintig". <BR>Ik haal mijn rekening erbij om de ontbrekende de kunnen 
vaststellen, maar als ik terug ben zegt hij geruststellend: <BR>--"Ik heb 
ze geteld, het zijn er toch dertig". <BR>Pak van m'n hart. 
<BR>Gisteravond ben ik nog in Eindhoven aangekomen, of beter, het was 
vroeg in de morgen. Om half drie of zo. Mijn vertrek uit Tenerife was vier 
en een half uur later dan voorspeld zodat ik pas om elf uur in Brussel 
stond. Geen trein naar Eindhoven meer natuurlijk.<BR>Maar juist door het 
late uur kon Ghislaine mij wel afhalen en hoefde ik niet in Brussel te 
overnachten. En toen kon ik de wijn vanmorgen zelf opvangen. 

<BR><BR>Eindhoven, zaterdag 27 mei 2000<BR><FONT color=red>Het allerlaatste nieuws 
over de wijn!!!</FONT><BR>Het is Zaterdamorgen, vroeg, de wijn staat 
klaar. De <I>kantoorruimte-in-staat-van-verhuizing</I> van Ghislaine is 
ingericht als verdeelcentrum. De video met het bandje over de 400 
traptreden van San Sebastian de La Gomera heeft al proefgedraaid. Ik moet 
er nog een computer neerzetten met de actuele website op de harde schijf, 
want er is nog geen telefoon. Ik zal er ook een printer neerzetten zodat 
je eventueel een print kunt meenemen van een tekst. <BR>Ik heb al 
klaargelegd een vertaling van een zeer toepasselijke tekst uit het nieuwe 
boek van Milan Kundera dat gaat over de onmogelijkheid van de terugkeer 
van de emigrant. Tzt zet ik de vertaling ook op de site. Met een verslag 
van de dag van vandaag. <BR>Geen verder nieuws, we kijken uit naar de 
komst van de afhalers van het reissouvenir. <BR>Hoe feestelijk de 
bijeenkomst ook ongetwijfeld zal worden, ik wil mij ervan bewust blijven 
dat het eigenlijk een breng-cadeau is en jullie mij de eer aandoen het te 
komen afhalen. </TD></TR></TBODY></TABLE></BODY></HTML>
