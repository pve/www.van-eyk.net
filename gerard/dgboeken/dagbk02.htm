<html>
<a name="subtop"></A>
<title>Mijn Dagboek 02</title>
<body>
<center><table WIDTH="80%">
<tr>
<td>
<HR>
Dit Dagboek 02 loopt van 28 Maart 2000, met de eerste overwegingen over een 'stout' plan om een kubieke meter wijn te kopen, tot 13 April 2000, de vertrekdag uit Zuid-Afrika.
<HR>
Yzerfontein, dinsdag 28 maart 2000
<BR>Ik ben mijn spullen weer aan het inpakken om een paar dagen <I>op tournee</I> te gaan. 
Ik ga Ans en Neil King in Stellenbosch bezoeken, de huiseigenaars. Zij 
hebben mij hier een paar keer opgezocht en nu gaan we samen in de 
Volkskombuis eten waarheen ik ze heb uitgenodigd. Ook ga ik met Neil een 
paar projecten in de omgeving bezoeken. Dan is Stellenbosch. Dan reis ik 
door naar Kaapstad om afscheid te nemen van Mike en Lorna, de mensen die 
mij de allereerste dagen, op introduktie van Yvonne, wegwijs hebben 
gemaakt.<BR>Ik maak nu nog wat mailtjes klaar die ik op een diskette bij 
mij steek. Ik zie wel waar ik een computer vind. Overigens neem ik mijn 
hele hebben en houden mee: Een soort grote repetitie voor mijn definitieve 
vertrek.<BR>Gisteren heb ik de nieuwe fotoalbums opgeladen en de 
achterstand met de teksten op de wanadoo-site, die zaterdag dienst 
weigerde, ingelopen. Alles staat er op, zo te zien. Afwachten wat mèn er 
van vindt.<BR>Gisteren ben ik ook op pad geweest voor een 'stout' plan om 
een flinke portie wijn hier te kopen --ik denk aan een dertig dozen, dat 
is net een kubieke meter en zou twee Rand per fles transport kosten--. Ik 
heb twee wijnkelders bezocht en ik zie hoe de vlag er bij hangt. Het is in 
elk geval een leuk 'aktieonderzoek'. 

<P>Yzerfontein, zaterdag 1 april 
2000<BR>Ik ben terug van mijn <I>tournee</I> en alweer volop hier bezig. 
Ik heb het portret van Evert Potma gereed en het gaat samen met dit 
dagboek a.s. Maandag 'de lucht in'. Het is een boeiende figuur die tussen 
uitvinder en ondernemer hangt. Ik kende hem al wat langer, maar het klikte 
pas kortgeleden. Hij heeft een 'goddelijke roeping' gehad die zijn leven 
helemaal heeft veranderd. Hij moet 'boten bouwen'. Je moet het 
lezen.<BR>Zijn roeping mondde uit in een <I>black empowerment</I> project 
om, met de 50-voets zeilboot die hij heeft gebouwd, mensen daarvoor op te 
leiden. Daar ben ik Vrijdag nog eens ingedoken en heb gesproken met zijn 
accountantskantoor en zijn zwarte partner. Het is een prachtplan, nog wel 
met veel beren-op-de-weg. Ook zag ik nogal wat gaten in het plan zelf. 
Maar, al pratend, kregen we heel stimulerende ideeën: Zowel voor de beren 
als voor de gaten. Nu ben ik bezig dat in een rapportje netjes op te 
schrijven in het engels. Ik heb het heerlijke gevoel hier iets goeds 
achter te laten.<BR>Na mijn artikel <I>Afrikaans, een oorlogsverslag</I>, 
dat ik helemaal op krant, radio en gesprekken heb gebaseerd, ga ik nog een 
artikel schrijven over de historie --en andere wetenswaardigheden-- van 
het Afrikaans. Neil King, die ik in Stellenbosch ontmoette, nam mij mee 
naar de driehoek Paarl, Franschhoek en Wellington waar het moderne 
Afrikaans ruim honderd jaar geleden werd geboren. Hij was in die streek 
geboren en toonde mij al rondreizend de plaatsen die een kritische rol 
hadden gespeeld. Ik bezocht er het Taalmonument en het Taalmuseum in 
Paarl. Daar kon ik een recent boek kopen over het Afrikaans. Precies wat 
ik nog zocht. Mijn beginnersidee dat Afrikaans vòòr alles als verbasterd 
(Oud-)Nederlands moet worden beschouwd, was al aan het wankelen gebracht. 
Maar nu lees ik wat voor avonturen deze taal heeft meegemaakt voor het dit 
niveau kon bereiken. Kijk maar uit naar dat artikel. Ik hoop het nog voor 
mijn vertrek op de site te zetten.<BR>Mijn wijnproject maakt ook 
vorderingen. Ik kreeg een stimulerend mailtje van Lambert. Het dreigde wat 
vast te lopen in de 'voorgekookte' transportopties die de wijnkelders 
bieden. Maar die zijn meer gericht op de gemakzuchtige toerist die wat 
<I>for the folks back home</I> wil doen en geen idee heeft van 
transportkosten. Zonder blikken of blozen boden ze <I>airfreight</I> voor 
33R per fles die zelf maar 20 Rand of minder kost. De voorgekookte opties 
voor zeevracht komen niet lager dan 5 Rand. Ik denk aan 2 
Rand.<BR>Intussen heb ik wel een gratis plekje aangeboden gekregen voor 
mijn dertig dozen in een container waar normaal 2100 dozen in gaan, maar 
waar altijd wat reserveruimte is. Maar dan ben ik gebonden aan die kelder 
en die NL importeur. Ik weet nog niet of die mij <I>at the end of the 
day</I> normale NL prijzen doorberekend, of nòg meer.<BR>Ik hou jullie op 
de hoogte. 

<P>Yzerfontein, maandag 3 april 2000 (ochtend)<BR>Ik kan 
vandaag niet terecht bij mijn internetadresje. Jammer, maar ik maak de 
diskette toch klaar en steek hem bij mij op de 'tournee' die ik vandaag 
moet maken. (Voor het 'wijnproject'). Je weet nooit hoe een koe een haas 
vangt. Ik heb het nog druk de laatste dagen. In het weekend heb ik veel 
achtergrond gelezen over het Afrikaans. Allemaal documentatie van het 
Taalmuseum. Daar zit nog wel een interessant essay in. Misschien nog vòòr 
jn vertrek.<BR>Ik vond een paar leuke afrikaanse woorden: <I>duimry</I> en 
<I>duimgooi</I> voor ons 'liften'. <I>Die student het geduimry na sy 
ouerhuis.</I><BR>Ook was er <I>moltreinstasie</I> voor 
'metrostation'.<BR>Het weekend was lekker warm. Het leken wel heerlijk 
warme zomerse topdagen. Maar vanmorgen is het weer mistig &amp; koud en ik 
heb moeite om mij buiten het bed warm te houden tot de zon doorkomt. 
Gelukkig is de toptemperatuur overdag nog vrijwel hetzelfde. Maar het 
herinnerde mij er aan dat April=Oktober. Ook in Zuid-Frankrijk moet ik 
eind September 'wegwezen'. De blaren vallen al en de vijgenboom is ook al 
opgehouden; wat niet rijp is geworden bewaart hij voor het volgend jaar. 

<P>Yzerfontein, maandag 3 april 2000 (avond)<BR>De kogel is door de 
kerk! Ik heb een flinke portie wijn gekocht en die is onderweg naar NL. 
Vrijdag a.s. gaan mijn 30 (dertig!) dozen in een container. Voor niets! Er 
was nog een plaatsje over in de container voor de NL importeur in 
Gorredijk. Het was een luisterrijk aanbod. Over vier weken moet het in 
Gorredijk worden afgehaald. Ik kon niet lang wikken en wegen en heb de 
knoop doorgehakt. Natuurlijk is het mogelijk dat ik word belazerd of dat 
ze mij in NL alsnog een poot uitdraaien. Het zij zo.<BR>Het alternatief, 
behalve natuurlijk géén wijn kopen, was de man die mij op het idee bracht, 
de ondernemer die ik als Enrico Merli heb geportretteerd. Met zijn zeer 
scherp uitgewerkte calculatie kwam hij inderdaad lager dan de voorgekookte 
tarieven. Maar, hij maakte voor mij een begroting voor de bijkomende 
kosten in ZA &amp; NL. Heel leerzaam! Dat zat niet in die voorgekookte 
tarieven. Met de huidige oplossing zullen de bijkomende kosten wellicht 
beperkt blijven tot invoerrechten en accijns (resp 0,30 en 1,07 Hfl per 
liter) en BTW (19% van CIF).<BR>Enrico Merli had bovendien maar één soort 
wijn. Heel goed, maar tamelijk duur. Nu heb ik 9 soorten die niet in NL 
worden geïmporteerd. De importeur heeft eigen merken die ze hier voor hem 
bottelen. De merken zijn: Kaapse Pracht, Goedgenoegen en Voorspoed. Ik ben 
benieuwd wat er uit rolt. En nu aan de slag om het NL-traject te regelen. 
Ik kan niet zelf een bestelauto huren en naar Gorredijk rijden. En dan de 
opslag nog tot het aan familie, vrienden en kennissen is uitgedeeld als 
'souvenir' van mijn reis naar ZA. Ik neem 'nooit' souvenirs mee, want ik 
vind het onnodige 'zoldervulling' die ik een ander niet wil aandoen. Maar 
nu neem ik wat bruikbaars mee.<BR>Wat mijn internetadresje betreft is er 
minder vrolijk nieuws. Ik kon er gisteren niet terecht, maar, zo bleek 
vanavond, morgen ook niet, en 'voorlopig' helemaal niet. Het (jonge) 
echtpaar is in paniek want ze hebben een borstkanker bij haar ontdekt. 
Daarvoor waren ze vanmorgen vroeg naar het hospitaal in Kaapstad gegaan. 
De komende dagen zijn er verdere onderzoekingen die hun 'weg-van'huis' 
doen zijn. Het was een leuk stel en ze hadden het leuk met elkaar. Tja.. 
en opeens... 

<P>Yzerfontein, dinsdag 4 april 2000<BR>Oh schande! 
Vanmorgen toen ik bij het internetcafé was, ontdekte ik dat ik de laatste 
versie van dit dagboek niet op mijn diskette had gezet. Het stuk dat ik 
gisteravond nog had geschreven nà de terugkeer van mijn tournee. In een 
paar e-mails heb ik er naar verwezen voor details. Maar die details komen 
pas Donderdag. Soit. Donderdag kan ik het combineren met een vergadering 
van een kleinschaligheidsproject.<BR>Omdat ik niet bij mijn oude adresje 
terecht kan, had ik de keuze tussen een internetcafé in Kaapstad, op 85+ 
km naar het Zuiden, of Vredenburg, op 75+ km naar het Noorden. Dat laatste 
is het geworden. En nèt stijgen de benzineprijzen met 10% voor de tweede 
keer in één week! Maar dan nog praat je over prijzen die rond één gulden 
hangen. 

<P>Yzerfontein, donderdag 6 april 2000<BR>"De laatste week 
zijn de blaren van mijn vijgeboom voor een groot deel afgevallen. Het is 
dan ook al "Oktober" hier. Ik moet weer weg. Zo voelt dat. Ik krijg 
misschien wel trekvogelinstinct."<BR>Dat schreef ik in een paar mailtjes 
die ik gisteravond schreef. Heel rationeel en practisch, was ik al een 
tijdje bezig met wat ik noemde "mijn daalvlucht", maar gisteren 'zag' ik 
opeens de vijgeboom en toen 'zag' ik overal van die signalen. "Ik moet 
weer weg", was het dominerende gevoel. Vandaag, precies over een week is 
mijn vertrekdag. Ik moet nu serieus worden met afscheid nemen en mijn ziel 
weer op 'reizen' instellen.<BR>Dadelijk ga ik naar het (enige) 
internetcafé in Vredenburg (op 75km!). Ik ga er meteen afscheid nemen van 
de directrice van het Small Business Centre, waarmee ik verschillende 
malen heel inspirerend heb gepraat. Zij is op zoek naar 'funding' voor 
zwarte-vrouwenprojecten, speciaal in Europa. Er is een groepje in een 
vissersdorp dat goede ideeën heeft om van niet meer gebruikte 
vissersnetten bruikbare dingen te maken. Ik had wat ideeën over een 
aanpak. Zij heeft wat andere mensen uitgenodigd om er vandaag wat verder 
mee te komen. Daarna gaan we samen lunchen met de man die ik als Evert 
Potma heb geportretteerd. Die heeft ons uitgenodigd. Het sociale contact 
is toch tot stand gekomen en nu is er al afscheid: Met een gevoel van 
voortijdigheid, zoals gewoonlijk. <BR>Op de site is er een nieuwtje. Ik 
heb de portretten als MsWord6 in gezipte vorm toegankelijk gemaakt voor 
downloaden. Dan hoef je het niet in die onvermijdelijk-lelijke en 
vervelend-lange HTML-vorm te printen. Die zips stonden al langer op de 
server. Als veilig archief. Maar ze waren alleen voor mij toegankelijk. Ik 
ga dat ook met de overige verhalen doen. Ik ben benieuwd naar commentaar. 

<P>Yzerfontein, vrijdag 7 april 2000
<BR>De lunch met 'Evert Potma' en 
de directrice van het Small Business Centre was een succes. Deze mensen 
kenden elkaar niet en hadden elkaar veel te vertellen. De vrouw van Evert, 
die het restaurant drijft was nogal sceptisch over het werk van dat 
centrum, maar dat veranderde zienderogen. Tot slot kwam ze er zelf bij 
zitten.<BR>Ik heb tevens in Vredenburg het Internetcafé bezocht en e.e.a. 
opgeladen, post verstuurd en post ontvangen. Thuis ben ik meteen hard aan 
het werk gegaan voor a.s. Maandag, want dat zal wel de laatste keer zijn 
dat ik een internetcafé kan bezoeken. Misschien onderweg nog ergens 
binnenwippen om even post te lezen. Ook vandaag heb ik een heel lange dag 
gemaakt en ik heb veel af kunnen maken. Het is een beetje 'nu-of-nooit' 
voor de dingen die ik nog in mijn kop heb. Ik had nog een half afgemaakte 
webpage liggen met Afrikaanse Verzetspoëzie. Die is nu ook oplaadgereed. 
Ook alle artikelen die in aanmerking komen voor een gezipte MsWord6 
versie, zijn oplaadgereed en de indexpagina is aangepast.<BR>Maar het 
grote brok is het tweede artikel over het Afrikaans dat een tweeluik moet 
gaan vormen met het eerdere 'oorlogsverslag'. Dat zit vol met 
boekenwijsheid, geschiedenis en bronvermeldingen. Het Afrikaans heeft heel 
wat meer avonturen meegemaakt als ik tot nu toe had vernomen. Ik had al 
een flink stuk klaar, maar ik moest de documentatie van het taalmuseum nog 
eens doornemen. Daar ben ik vanmorgen vroeg heel geïnspireerd mee verder 
gegaan en vandaag een heel lange dag gemaakt. Ik ben flink opgeschoten en 
<I>I call a day a day.</I> Nog dit stukje dagboek en dan naar bed. Het 
wachten is op wat geïnspireerde uurtjes morgenvroeg voor een goed laatste 
deel, dan kan ik de rest van de dag aan de 'slavenarbeid' van het 
redigeren, corrigeren en balanceren wijden. Op zichzelf ook leuk werk dat 
ik urenlang kan volhouden. Het zit er dus in dat het artikel nog 
klaarkomt. Anders zet ik het op de site als 'ongecorrigeerd'. 

<P>Yzerfontein, zaterdag 8 april 2000<BR>Het 'Afrikaans Artikel' is 
klaar. Het heeft de vorm van een portret gekregen. Een portret van DANIËL, 
maar ik zal er nog een betere ondertitel bij verzinnen zodat het als 
Afrikaans Artikel herkenbaar is.<BR>Ik had vanmorgen inderdaad 
geïnspireerde uurtjes en de rest van de dag heb ik het afgemaakt. In 
MsWord6 en als Zip is het gereed. De HTML-versie moet nog wat 
<I>getuned</I> worden. Rond de middag heb ik mezelf getracteerd op een 
glaasje wijn bij René en Maraai. Het werden er twee, want het was opeens 
erg gezellig. Het feit dat ik binnenkort wegga doet de hartelijkheid van 
de kontakten kwadratisch --of exponentieel-- toenemen. Ik ben benieuwd of 
ik ook deze laatste zondag in de kerk iets daarvan meekrijg, want de 
geslotenheid van deze mensen is onvoorstelbaar. Men herkent mij wel als ik 
ze tegenkom, maar zelfs aanspreken na de dienst verbreekt deze zeer 
gesloten beleefdheid niet. Ik heb voldoende rondgestrooid dat ik er morgen 
voor het laatst ben. Ik ben benieuwd.<BR>Onderweg terug van mijn twee 
wijntjes ging ik naar de visverkoopplaats want er waren wat vissers 
teruggekomen. Snoek, de normale vangst hier, was er deze week opeens niet. 
Terwijl ze normaal met meer dan 100 snoeken terugkomen per boot, hadden ze 
er donderdag niet meer dan twintig. De normale prijs van 15 Rand steeg tot 
35. Niet gekocht. Vandaag bleek de snoek nog net zo schaars en net zo 
duur, maar ik kon lekkere hottentot kopen. Een zootje van drie stuks van 
ruim een kilo elk voor 20 Rand samen. Het zal de laatste vis zijn die ik 
hier koop. 

<P>Yzerfontein, maandag 10 april 2000<BR>Het is nog vroeg 
in de morgen. Straks kan ik het allerlaatste opladen. Dat betekent naar 
Vredenburg gaan op 75 km naar het Noorden. Ik kan er dan tevens de 
vergadering van de Local Economic Development Board meemaken. Ik heb 
inmiddels in heel wat lokale projecten mijn neus kunnen steken. De leiders 
daarvan zitten ook op die vergadering. Een soort afscheidsfeestje 
dus.<BR>Het portret Daniël heet nu <I>Op zoek naar de roots van het 
Afrikaans met Daniël</I>. Ik vond het wel aardig, want het 
portret-gedeelte gaat over de roots van Daniël.<BR>De kerk was een afgang. 
Van alle toespelingen dat ze mij zouden uitnodigen, kwam niets terecht. 
Inderdaad, zeer gesloten, wellicht ook angstig, deze zeer blanke 
gemeenschap.<BR>Wellicht is dit de laatste logboeknotitie die nog in 
Afrika wordt opgeladen. Ik onderweg nog wel kunnen schrijven, daarvoor heb 
ik maar een stopcontact nodig, maar opladen zal wel illusoir zijn. Wèl 
denk ik mijn post te kunnen lezen, schrijf dus vrijelijk, maar verwacht 
pas antwoord als ik weer in La Gomera ben geïnstalleerd.<BR>Vrijdagmorgen, 
nogal vroeg, ben ik op Heathrow, maar voor betere kansen op een <I>last 
minute</I> verbinding naar Tenerife denk ik direkt naar Gatwick te gaan. 
Vrijdag nog Tenerife halen is zeer optimistisch. La Gomera ook nog op die 
Vrijdag lijkt mij een illusie wegens de laatste boot. Bovendien is er de 
Vrijdagdrukte. Het zal dus een nachtje rondhangen op een vliegveld worden. 
Tòch is dit het èchte reizen. 

<P>Yzerfontein, woensdag 12 april 
2000<BR>Het is de voorlaatste dag. Morgen vertrekken. Hier in huis staat 
alleen nog wat ik in het koffer meeneem. De vuilniszak en het oud papier 
zijn de deur uit en andere papieren zijn per post verzonden naar wie er 
meer aan heeft. Ik heb maar een klein pakketje naar NL gestuurd voor 
mezelf. Voor het alhier gekochte shirt en korte broek laat ik de oude 
versleten exemplaren hier achter. <BR>Ik moet ook het huis nog 
schoonmaken, maar dat heb ik een paar dagen geleden nog gedaan, dus ik 
denk dat ik mij daar met <I>een-Jantje-van-Leiden</I> af maak.<BR>Gisteren 
heb ik een flinke portie zeeslakken geraapt en daar heb ik nog genoeg van 
over voor de avondmaaltijd. Voor morgenmiddag koop ik onderweg naar het 
vliegveld nog wat fruit. Of niets, want vasten is en heel gezond begin van 
een reis. Ik denk niet meer dat ik in een internetcafé kom, maar ik steek 
voor alle zekerheid deze tekst op diskette bij me 
<I>voor-het-geval-dat</I>.<BR>Vandaag was de eerste dag dat de zon niet 
doorkwam; tenminste, dat dacht ik. Maar intussen is het vijf uur en komt 
de zon bleekjes door de kustmist. De bijzonder mooie en warme herfstdagen 
van de laatste week zijn nu voorbij. Twee weken geleden begon het al 
duidelijk kouder te worden, maar gelukkig kwamen er nog een paar lekker 
warme dagen. Iedereen klaagde, ik genoot.<BR>Voor vanavond heeft René mij 
uitgenodigd om de avond te passeren. Normaal ga ik nooit naar hun tijdens 
<I>maaltijdtijd</I>, want als ze gasten hebben, moeten ze koken, en dan 
loop je maar in de weg. Maraai is echter op reis voor een paar dagen en 
René vond het kennelijk wat alleen. Het seizoen is wat voorbij en er komen 
haast geen gasten meer door de week. Het weer van vandaag nodigt ook niet 
uit. Dus, vanavond op avondvisite. Dat is nog haast niet 
voorgekomen.<BR>Ik heb de laatste dagen wat franse correspondentie 
gekregen en afgewerkt en nu heb ik zin om aan een nieuwe reisbrief te 
beginnen. Ik dacht eerst aan een NL-er maar die hebben voorlopig genoeg 
van mij te lezen, maar laat ik de Franse maar weer eens kiezen. De Spaanse 
mensen zie ik de volgende week, maar voor die Fransen is het een mooie 
binnenkomer; over ruim zes weken ben ik dáár. Maar ja, eerst René 
vanavond. 

<P>Yzerfontein, donderdag 13 april 2000
<BR><B>Vertrekdag.</B> Vanmorgen vroeg in bed heb ik een begin gemaakt 
met de nieuwe franse reisbrief, maar toen het licht werd, ben ik toch maar 
aan het definitief &amp; grondig schoonmaken begonnen. Niet met 
<I>een-Jantje-van-Leiden</I> dus.<BR>Het nieuws op de radio gaat vooral 
over de fraude van 'Hansie', de zeer populaire cricket captain. Het is 
alsof 'Cruyffie' in zijn gloriejaren betrapt zou zijn op het aannemen van 
steekpenningen. Als je de radio hoort, lijkt het wel een nationale 
ramp.<BR>Gisteravond bij René was wel gezellig. Er was maar een tafeltje 
bezet in het restaurant, dat gaf ruimte. Maar wat mij ook opviel de 
laatste dagen nu Maraai op reis is, is zijn veel mindere gejaagdheid en 
zijn ongeduld om naar iemands verhalen te luisteren. Vòòr je uitgepraat 
was, begon hij al over wat anders. Maar ik merk ook dat hij niet goed 
alleen kan zijn; vandaar die uitnodiging.<BR>Het is nu bijna tien uur en 
ik ga definitief inpakken: Station Yzerfontein wordt gesloten. Ik steek de 
diskette met deze laatste site-aanvulling bij me. 
</TD></TR></TABLE></BODY></HTML>
