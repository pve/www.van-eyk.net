<html>
<head>
	<title>Peter</title>
</head>
<body><BLOCKQUOTE dir=ltr style="MARGIN-RIGHT: 0px">
<P class=MsoNormal style="MARGIN: 12pt -0.3pt 0pt 0cm"><SPAN style="FONT-SIZE: 14pt"><FONT face="Times New Roman">Iedereen is welkom hier vandaag. <?xml:namespace prefix = o ns = "urn:schemas-microsoft-com:office:office" /><o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Vrienden van vroeger, vrienden van nu.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Het bewustzijn van Carla Claessen is nu op weg naar haar volgende leven. Iedereen is welkom hier vandaag en haar bewustzijn ziet al deze mensen in een lange rij aan zich voorbij trekken. In een rieten mandje sturen we haar lichaam, dat al een tijd niet meer het instrument kon zijn dat ze zich wenste, op weg.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Iedereen is welkom, en iedereen heeft een plek in deze parade. Ook alle familie van dichtbij en verderaf. Welkom zijn in onze gedachten ook de mensen die mijn moeder al zijn voorgegaan.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Welkom is de man die het eerste deel van haar volwassen leven met haar deelde, mijn vader. Ook hij heeft in de laatste weken voor haar een plek gekregen. <o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Welkom is de man die later een belangrijk deel van haar leven met haar deelde, en diens uitgebreide familie waarin ook zij meer dan welkom was en een plek heeft gekregen.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Welkom.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Wij zijn hier omdat mijn moeder dood is, overleden na een wrede ziekte, die je wel het vermogen ontneemt om te doen wat je wil, maar je in het volle besef laat van die tekortkoming, en je bovendien geen uitzicht geeft op een spoedig barmhartig einde.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Een jaar of 5 geleden kreeg ze last van verlammingen. Al snel waren die zo dat ze niet meer zelfstandig kon functioneren of wonen. Veel van de activiteiten en hobbies die ze had kon ze niet meer uitvoeren. Ze is altijd iemand geweest die vertrouwde op haar eigen kracht, en deze situatie moet een van de moeilijkste van haar leven zijn geweest. Ze heeft zich er tot het laatst niet bij neer kunnen leggen dat Kempenhof het eindstation was voor dit lichaam, en daar was ze vaak erg verbitterd over. Ruim 2 maanden geleden werd ze met hartklachten opgenomen op de intensive care, waarschijnlijk heeft ze toen een hartaanval gehad. Na een paar dagen kon ze van de IC af. We vonden haar toen plotseling erg oud geworden. Een week na haar opname verslechterde haar toestand weer snel, en zijn we zaterdagnacht naar haar toegegaan om daar de hele nacht te blijven. Elk uur zakte ze verder weg, en bloeddruk en ademhaling waren nauwelijks meer waarneembaar. Aan het einde van die nacht waren wij helemaal klaar voor het afscheid, om haar los te laten. Ze kon niet meer. Ik kan niet zeggen hoe waardevol het moment was om daar samen met mijn broer, zus en John te zijn. <o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Het kon niet lang meer duren, hooguit een kwestie van dagen, zeiden ze. Toch knapte ze weer op, en kon ze na een paar dagen terug naar Kempenhof. Haar energie en helderheid waren helemaal terug, en ze stond plotseling met een positieve houding in het leven. In die zaterdagnacht moet ze veel van haar bitterheid zijn kwijt geraakt. De verandering was zo sterk dat je, als je niet beter wist, zou verwachten dat ze ieder moment uit haar stoel kon opstaan en weg zou lopen. Het was weer een genot om met haar te praten en bij haar te zijn. Met warmte kon ze over het verleden praten, bijvoorbeeld aan de hand van oude foto’s die ik meenam. Zo hebben we nog veel zaken een plaats kunnen geven. Ook keek ze vooruit, ze had weer ideeën voor een andere woonruimte, en op haar kamer vonden we een culturele agenda met voorstellingen aangekruist tot diep in 2006. Afgelopen zaterdagmiddag was ze bij een muziekuitvoering in Kempenhof. Aan het einde ervan voelde ze zich plotseling niet lekker, en heeft ze zich terug laten brengen naar haar kamer. Waarschijnlijk is ze voordat ze daar aankwam al overleden. Na al die jaren is de dood toch nog barmhartig voor haar geweest.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><o:p><FONT face="Times New Roman">&nbsp;</FONT></o:p></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Iedereen is welkom, en heeft recht op een eigen plek.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Mijn moeder is altijd van mening geweest dat er voor iedereen een plek moest zijn, ook al zou het nog zo moeilijk zijn om die plek te vinden. Haar vermogen om zich een weg te banen door bureaucratieën en deuren te openen was legendarisch. Als ze zich boos maakte voor iemand pakte ze de telefoon en hield niet op voor ze een oplossing kon vinden, ook al was die nog niet eerder bedacht. <o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Ik denk aan Vietnamese bootvluchtelingen, die ze hielp met de taal en de instanties. Ik denk aan de ouders van Balans. Ik denk aan mensen die moeite hadden bij te blijven in het systeem van de maatschappij, waarvan ze er een paar een plek gaf in een woongroep om ze te leren zich staande te houden. En in de jaren 60 organiseerde ze een van de eerste kerst-inn’s , voor degenen die alleen waren met Kerstmis.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Ze heeft het zichzelf niet altijd makkelijk gemaakt. Ze had veel verzet in zich, maar ook de kracht om dit verzet in dienst te stellen van hen die haar dierbaar waren en werden. Toen deze schuld moest worden ingelost waren jullie er, op je eigen manier. Het is goed.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Ons huis, mijn thuis, is een welkom geweest voor veel mensen. Al vroeg ontvingen mijn ouders vrienden en collega’s <SPAN style="mso-spacerun: yes">&nbsp;</SPAN>thuis, en konden ze dagen plezier hebben met de voorbereiding er van. Koken is altijd haar ding geweest, voorbereid of onvoorbereid. Haar improvisatie- en organisatietalent daarbij waren spreekwoordelijk. Studiegenoten van mijn vader kwamen eens onaangekondigd langs. Op het compliment na afloop van de maaltijd reageerde zij met: “Och, ik moest wat improviseren, ik had niets in huis”, waarop er een repliceerde: “Wel, als je nog een keer niets in huis hebt laat het ons dan weten, dan komen we weer langs”.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Het maken van een doordeweekse maaltijd pakte ze meestal aan door een ui te snipperen, die in een pan te gooien, en ‘dan zie ik verder wel wat ik ga maken’. Dat is nog steeds een voorbeeld voor mij.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Later waren er klubjes van alleenstaanden die bij ons thuis samenkwamen, en uiteraard wat te eten kregen.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Er woonden veel verschillende mensen in ons huis. Sommigen waren simpelweg kamerbewoner, maar vaak waren het mensen die iets meer dan gemiddeld moeite hadden om een eigen plek te vinden.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">In mijn beleving ging die aandacht niet ten koste van ons als kinderen. Integendeel, als ik aan die rij, vaak kleurrijke, figuren denk, zie ik dat die mijn eigen leven hebben verrijkt. Bovendien werd de energie en volharding die ze bij die mensen liet zien, ruim overtroffen door de moeite die ze voor ons als kinderen nam, bijvoorbeeld om een school te vinden waar wij pasten en welkom waren. Het is niet altijd makkelijk geweest, in een gezin met 5 energieke, creatieve, onderzoekende en eigenwijze individuen. Helemaal zonder kleerscheuren is het niet gegaan.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Och, ik kan zoveel nog vertellen, over haar vader in het leger die in de oorlog in een krijgsgevangenen kamp doorbracht, over de uitvindingen en grappen van haar broer, over haar tijd in Frankrijk, over hoe we niet altijd thuis konden wonen, over de vrienden en vriendinnen en familie die ze te vroeg moest missen.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><o:p><FONT face="Times New Roman">&nbsp;</FONT></o:p></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Ik ben bevoorrecht. Vandaag kan ik zelf mijn moeder begraven, die oud genoeg is geworden om haar kinderen te zien opgroeien en zelf kinderen te zien krijgen. We hebben afscheid kunnen nemen, en nog zoveel een plaats kunnen geven.<o:p></o:p></FONT></SPAN></P>
<P class=MsoNormal style="MARGIN: 12pt 0cm 0pt"><SPAN style="FONT-SIZE: 14pt"><FONT face="Times New Roman">Ik hou van je Mam.<o:p></o:p></FONT></SPAN></P></BLOCKQUOTE></body>
</html>
